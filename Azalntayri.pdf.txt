AZAL N TAYRI
D ayen yeffeɣ uḥeggan, ifuk usemmiḍ ɣef yemdanen, ajdal yeggar-d tixlal, ṭjur fsant, tamurt merra teǧǧuǧeg, tiregwa ttazalent, laɛwanṣar teddun, adrar n ǧarǧar mazal fell-as adfel, is-d-yernan cbaḥa. Dayen ibanen d tafsut i ikecmen, tinna ttrajun madden merra s lfarḥ aceku ula d ulawen ǧuǧgen lawan-nni, tafsut d asirem akken qqaren, imi ula d imɣan imir i ttafen iman-nsen, ayen akk ara yeẓẓu wemdan itteffeɣ, ittara-d lɣella, ula d tizizwa ḥemlent tafsut, qwan izeǧǧigen anda gemrent akken ad xedment tament, lmal yerwa, ifrax imir i benun leɛcuc i usefrurex, ula d tayri imiren i tettnerni. Ad yili yiwen ires am waman yeṭsen, ad-taweḍ tefsut ad yessaɣres wul-is leqyud.
Yal wa s wacu yemuger tayri, yal wa amek itt-yettwali, mačči merra imdanen ttwalint d tafsut, aceku yal wa amek tt-iɛac,
 yal amdan iteddu kan akken yufa mačči akken yebɣa, tessaweḍ tettdebbir ɣef yemdanen, tettawi-t s anda is-yehwa. Wa tefka-yas amrar aɣezfan, yibbas tejbed-it-id ɣer wennar, tagara-s d imeṭṭi, wa tḥers-it, telɛeb yes, tagara tesfeḍ-as imeṭṭi, tuɣal tesferḥ-it. Awal ɣef tayri am uɣalad, adɣaɣ yeqqen ɣer gma-s. tayri tewseɛ mačči d kra yerna lqayet, s kra n win yeqqazen yettnadi ad tt-yefhem, tamsalt ara s-d-ibanen mazal tayeḍ teffer.Yal yiwen deg acu itent-yuɣ. Yal wa anda yečča tiyita, wa ikemz-itt iman-is, wa ikemz-as-tt-id wayeḍ, wa ur yezmir ad yekmez, ur d-yufi anwa ara as-d-ikemzen.
Tiziri d yiwet n teqcict id-yekren deg yiwet n taddert ger tudrin n leqbayel. D tin id-yufraren ger tezyiwin-is aceku zzin-is d win ifazen.Ur txus deg kra, ttawin-tt d amedya deg tudrin is-d-yezzin.
Taqcict-agi ala nettat i sɛan imawlan-is, ɣur-sen d agerruj ameqran i fi berken, ttḥaraben fell-as, asirem-nsen icud kan ɣer ɣur-s. Baba-s d lqayed, d netta id amassay n lɛarc, d ṭamen n taddert-is, aceku yeɣra, ɣef aya ula d yelli-s tewwi-d abrid n baba-s.
Axxam n lqayed yezga-d deg tlemmast n taddert, tiwwura-s zgant lint. Feɣ awa kcem awa, yal wa d tamsalt it-iceɣben, d netta iferrun timsal yuɛren, iɛereḍ yettekes uguren d iɛewwiqen i yemdanen, maca iferru timsel akken yebɣa netta, ulac win ara d-yesɛeddin awal-is nig-s.
Lmulud d yiwen ilemẓi, yesɛa 18 iseggasen, yekker-d d agujil ur yessin baba-s, yemmut yeǧǧat-id deg tɛabbuṭ n yemma-s.
Imi d-ilul teqqim fell-as yemma-s ur tɛawed ara zwaǧ, aceku ur tesɛi ḥed ara yilin ɣer tama-s, tugad ɣef mmi-s, s lḥif d wegrireb d ucudu n wagus, teɛreḍ amek ara t-id-tesker am netta am tezyiwin-is. Kes-d tin ur tesɛedda, maca tesɛa tabɣest ur yesɛi win yerwan, txeddem lexlawi, teggar iẓeḍwan…atg. S wanecta id-skker mmi-s d argaz yeɣran. Zyada ɣef lqraya, lmulud d yiwen ilemẓi yesɛan sser dayen kan, d yiwen yettseḍḥin aṭas maca yezga ittara iman-is deg rrif, imi yecfa amek id-yesɛedda ddunit-is. Muḥal yesumɣur deg iman-is.
Tiɣimit-is tezga deg tejmaɛt, iḥemmel ad ad yeɛzel iman-is, yessalay leḥsab i tudert-is d tin n yemma-s.
Am laɛwayed, yeqqim weḥd-s deg tejmaɛt, yekcem ɣer wesqif yeḍleq, yessumet iɣil-is yettxemim almi qrib tewwi-t tnafa. Akken iruḥ ad yeɣli yiṭij, imdanen akk kečmen s ixxamen-nsen ad ččen imensi, wa iɛerreḍ wa s axxam-is, ma d netta ḥed ur yuḍin aɣbel-is ma yečča neɣ ur yečči, yegra-d ala weḥd-s deg tejmaɛt. Teɣli-d tsusmi dayen kan, cwiṭ acemma, yesla i rkeḍ iteddu-d deg webrid n baylek, ijemɛ-d iman-is, yekker-d yesmeḥsis. Yeḥṣa d rkeḍ n zwayel, simal teddun-d, simal yettaẓ-d rkeḍ. Yeffeɣ deg wesqif n tejmaɛt, din kan leḥqen-d kra iserdyan s ttɛebga meqran, rnu rekben-d fell-asen.
Iluɛa-t-id yiwen deg-sen d ameqran-nsen yenna:
- Azul a mmi.
- Azul fell-awen, ansuf yiswen ɣer taddert-agi-nneɣ, d acu iken-id-yecqan?
- Nusa-d s axxam n laqayed, nekni d imdukal-is, tzemreḍ a mmi ad aɣ-temleḍ ma wlac uɣilif ?
- Wlac uɣilif, defret-iy-id.
Lmulud yuɣ abrid qbala s axxam n lqayed, yessaweḍ-as anebgawen id-yerzan ɣur-s. yewwet-as deg tewwurt, yessawel:
- Alqayed !
Telli-d tziri yelli-s n Lqayed tawwurt, d lmulud id amenzu i fi berqent walen-is, teqqim tettxezzir, tettu iwacu id-telli tawwurt, natta daɣen yeggugem. D ass amenzu i mwalan, mlalent walen-nsen, tlul-d tayri ger-asen. Tiziri teɣli-d fell-as tsusmi, yettel yiles-is, muḥal yewwet wul-is am ass-nni, iban-as-d lmulud d netta id tudert-is, d tafat n wallen-is maca ɣas akken tkukra deg tazwara texdem ciṭuḥ n tebɣest tluɛa-t-id s wezmumeg tenna:
- Ansuf yis-k, d acu i k-id-yecqan, saramaɣ d lxir ?
Mi yesla lmulud i yimeslayen id-yefɣen deg yimi n tiziri, iserraḥ yiles-is, yekkes akukru yenna:
- Kes aɣilif, d lxir, d arbaɛ-ina id-yusan ɣer baba-m ad t-zren, ur sinen ara axxam ddiɣ-d yid-sen.
- Ikeč n wanes-ik?
- Nekk n taddert-agi.
Tiziri tefraḥ aṭas imi tezra d akken lmulud d mmi-s n taddert-is, tfures tagnit tenna :
- Isem-ik ma wlac uɣilif ?
- Lmulud, i kem ?
- Nekk isem-iw tiziri, tamusni tamerbuḥt a lmulud ».
- Tanmirt a tiziri.
Lmulud deg wakken is-teɛǧeb Tziri, ur yumin ara, yenwa d targit i yettargu, kecmen i sin deg lebḥar n tsusmi. Tiziri teduqqes-d, mazal inebgawen id-yusan ɣer baba-s ttrajun deg tewwurt n berra, tuzzel tenna-yas i baba-s, yeffeɣ-d ɣur-sen lqayed, tetbeɛ-it-d yelli-s deffir. Yefraḥ aṭas s yemdukal-is aceku aṭas aya ur ten-yezri, iqarreb-d ɣur-sen msalamen, mesteqsan-d, inṭaq-d muḥ qasi d netta id ameqqran akk deg-sen, yenna :
- S cuq d ameqran id-nusa ɣur-k a lqayed! Acḥal aya i nebɣa ad d-nas ur yessaweḍ ara Rebbi lwaɛd, tura aqlaɣ nusa-d.
- Tirza yelhan i wen-sarameɣ, mraḥba yis-wen s axxam-iw, assa temlal tasa d way turew, meqqar ad nfares tagnitt akken.
Kra heddren lmulud ifures tagnit yettaker axezzur ɣer tziri.
Nettat daɣen s lǧiha-s ur s-iruḥ kra, msefhamen s walen.
Lqayed yuɣal iluɛa Lmulud :
- Azul fell-ak a mmi, qarreb-d ɣer da, awi-d afus-ik !
Lmulud yuẓ ɣur-s, yefka-yas afus-is, inna :
- Azul fell-ak a lqayed.
S yen muḥ qasi iluɛa-d lmulud inna:
- Tanmir-Ik a mmi, ad k-yemmel Rebbi iberdan yelhan akken yi-d-mleḍ abrid s axxam n lqayed.
- Aɛni mačči yid-wen id-yusa ?. i yenna Lqayed
- Ala, wagi d amezdaɣ n taddert-agi, nufat-id deg tejmaɛt, nessuter deg-s aɣ-d-isken abrid s axxam-ik.
Lqayed ur yumin ara, amek ur yessin ara imezdaɣ n taddert-is? s yen yesteqsa Lmulud:
- Anwa id baba-k ammi?
- Nekk d mmi-s n Belɛid azawali, fell-as yeɛfu Rebbi ».
Lqayed yerza deg uqaruy-is ɣer lqaɛa, yemekta-d lbaṭel i iɛeddan yef Belɛid Aẓawali, cehden-d fell-as s zzur, yella netta ger-asen. Ksen-as tamurt-is, harmen-t deg ayla-s. Deg wass-nni
Belɛid aẓawali ur yufi iman-is, yeyli-d deg waṭan, yettemɛiɛit weḥd-s, ur yesɛi hed ara d-iṭṭilen deg-s, yettnaɣ d yir tudert almi tewwi tmettant. Lqayed iḥus aṭas, am win tewteḍ s tarṣast, ur yumin ara ad d-yaweḍ wass anda ara d-tuɣal temsalt n Belɛid aẓawali, yerna d mmi-s ara t-id-yesmektin, yesmekta-t-id s lbaṭel yesɛedda ɣef baba-s. Lmulud ur yezri kra ɣef baba-s maca lqayed iḥus i tyita. Aqcic imi iwala Lqayed yexsef wudem-is, yugad, iɣil d ceḥna id-yeǧǧa baba-s neɣ yella wacu is-yettalas.
Yerẓa-d deg uqaruy-is, yekker ad iruḥ, yenna:
- Ihi a yi-tesurfem, d lawan ad kecmaɣ s axxam-nneɣ mulac yemma ad a yi-tayes, ǧiɣ-awen talwit.
Lqayed yugi as-iserraḥ, yeggul ur iruḥ alma yečča imensi.
Lmulud tebra-yas tawla d lxuf it-yeṭfen, yeqbel laɛraḍa n lqayed.
Inebgawen sersen-d tarzeft id-wwin i Lqayed. Zzit, awren, tazart d wayen nniḍen. Iwakken Lmulud ur d-yettban ara d inebgi am wiyaḍ, iwakken ur yettili ara d taɛkemt ɣef lqayed d wexxam-is, yekker aten-id-iɛawen deg serrusun n ttɛebga, sawḍen-tt-id s axxam.
Imensi ihegga, yal lxir yers-d. Lqayed, inebgawen-is d
Lmulud, zzin-d i tarbut, ufan akk lebɣi-nsen deg lmakla ḥaca
Lmulud ur newwi ara tiremt-is akken iwata aceku aṭas n temsal it-iceɣben, yiwet d leḥya, tis snat yezra Tiziri tettmuqul-d deg-s maca aḥebber-is ameqran d yemma-s ara yaḍnen aɣbel-is, ur tezri anda yella neɣ d acu it-yuɣen aceku lmulud ur yuɣ ara tanumi yettɣimi annect-a deg berra, ur ikeččem ara s axxam.
Dɣa yesres taɣenǧawt-is yenna:
- Ḥemdulah rwiɣ, ad ayi-tessurfem nekk tura ad ruḥeɣ, ad afaɣ tamɣart n yemma tencewwal fell-i, imi mazal i kecmaɣ s axxam.
- Fak tura imensi-k truḥeḍ. is yenna Lqayed
- Jmaɛ liman ala tawant. Ur t-yeḥris ara lqayed. Yeḍleb smaḥ deg inebgawen-is yekker iffeɣ yedda d Lmulud s afrag, yefka-yas asurdi, yenna-yas.
- Aqli-k tettwaliḍ tagnit n wass-agi, sɛiɣ inebgawen maca azekka ma nedder ad ruḥen, ma yella testufaḍ ass-d tameddit n wass ad nemeslay kra, neɣ ddurt id-iteddun ruḥ-d keč d temɣart n yemma-k, bɣiɣ ad nemẓar.
- Ma yebɣa Rebbi a Lqayed.
- Rrju ur ttruḥ ara. Is yenna Lqayed. Yekcem ɣer texxamt, iweṣṣa tameṭṭut-is as-d-sewjed kra ara yawi yid-s, s yen yuɣal-d
ɣer inebgawen-is.
Tiziri tesmeḥsis-d d acu ittmeslayen, dayen ɣur-s tegzem taluft, d lmulud ara yilin d zwaǧ-is, ma mačči d netta ad teqqim mebla zwaǧ i lebda, ḥacama tekka-d deg-s, yugi-tt. Lmulud iḥar, yebɣa ad yeqqim maca ilaq ad iruḥ. Ad yeddu deg lebɣi i wul-is ad yeqqim aceku ur yerwi ara tiɣimit anda tella tin yesengugan ul-is, neɣ ad iruḥ ɣer yemma-s ɛzizen, tamwanest n ddunit-is.
Yerra-d leɛqel-is ɣer sdat-s, yufa-d d yemma-s kan is-d-yewwi lḥal. Teffeɣ-d tziri, tewwi-yas-d tarzeft-nni ara yawi yid-s, tefka-yas-tt, yenna-yas lmulud:
- Tanmir-im a Tiziri, wezzaf-iyi annect-a s nnig lḥeq-iw i wwiɣ.
- Ah a lmulud, ayen i tewwiḍ drus, tudert-iw zemreɣ ad k-ttefkeɣ, ayen ik-fkiɣ tuklaleṭ. Lmulud ur yuḥtam ara yettru, ur yumin ara dakken tiziri teggar-d icerriq amenzu, terẓa-yas asalu.
Iteddu-d ad yeffeɣ, teḍfer-it-id Tziri telli-yas-d tawwurt, akken d-yeffeɣ deg wemnar n tewwurt, teṭṭef-it-id deg fuss-is, ibed, yuɣal yezzi-d ɣur-s, allen-is ččurent d imeṭṭawen, tesfḍ-as teslef-as i wudem-is, tenna:
-« Ur ttru ara a Lmulud, ur yelli kra yellan d lmuḥal, nekk luleɣ-d i kečč, ulac win i zemren ad yeddem amḍiq-ik deg wul-iw, ur zmireɣ ak-bedleɣ s ddunit merra».
-« Akem-iɛin Rebbi a Tiziri, ula d nekk ɣas kes ɣef wul-im, muḥal zemreɣ ad ɛiwdeɣ udem neɣ idis fell-am, d kem iḥerken ul-iw i tikelt tamenzut, d kem id-yerran asirem i tudert-iw ».
 Tiziri tefsi deg wayen tesla deg imi n Lmulud, ur tenwi ara aten-yesdukel yiwen uḥulfu, din kan tfures tagnit texdem lwaɛd d lmulud i uzekka-nni ad mlilen sbaḥ zik, mi ara yeffeɣ weqḍar deg taddert, yuɣ lḥal tiziri lawan-ni tettruḥu ɣer tala. Tikwal tettɛeṭil maca ur s-aqaren ara acimi, imi zran ɣer wacu it-ttruḥ.
Yerna tiziri maci d tin yessagaten rkeḍ, tga lqid i uḍar-is, muḥal tɛedda tilas.
Lmulud yebɣa timlilit-agi, maca d netta i yugaden aṭas
ɣef Tziri, aceku ur yuɣ ara tanumi d temliliyin icuban tigi.
Yefraḥ s lwaɛd is-d-tefka Tziri, maca ikukra aceku yugad i ti-d-yettafen.
Lawan-nni d lɛib ameqran ma yella ufan-d sin mseḥmalen ttdukulen akken-nni nutni mazal ur zwiǧen ara, ttawin-ten d imi, xersum taqcict ad teqqim i lebda d amedya deg imi n lɣaci. Yenṭaq lmulud ɣer Tziri yenna:
-« Anwa amḍiq deg ara nemlil, ɣef acḥal ssaɛa? ».
-« Imi ara d-iɛeddi weqḍar n taddert ṣbaḥ, dari-it-id, ad d-iɛeddi lɛinṣar, ɣur-k ak-id-walint tlawin! Melmi i tewḍeḍ s abrid ameqqran, aqḍar ad iṣub d akesar tama tazelmaṭ n webrid uzaɣar, ma d keč ad n-taliḍ d asawen tama tayeffust, ad yi-n-tafeḍ deg txerrubt izumal ik-ttrajuɣ. S yen ad nekcem ɣer tebḥirt-nneɣ, i wumi sawalen aɛerqub n Lqayed. Tthabin madden amḍiq-nni. Ula d abri-is ttkukrun a tawin, ma yella d baba, timeddiyin n wass kan id-yettɛedday, yessefqad ɣef tebḥirt-is. Kkes aɣbel i wul-ik ulac d acu ara tagadeḍ ».
Lmulud ur yezmir ara ad yuɣal ɣer deffir, din kan yeqbel aceku Tiziri telli-yas-d akk tiwwura.
-« Kkes aɣbel a yagerruj-iw, azekka ma irad rebbi ad iliɣ dinna,
ɣas ma yella uḍneɣ, ad neḥrurdaɣ, ad nedduɣ ɣef rebɛa, am wegrud mi ara yettmurud. Akken tebɣu tili teswiɛt ad nruḥeɣ, awi-d kan ad nidir, awi-d kan ad iliɣ yid-m, ɣer idisan-im, a yi-tsefḍeḍ i ɣeblan-iw, a yi-tekkseḍ ɣef ul-iw ». Is-yenna Lmulud.
Tiziri crurqent-d walen-is d imeṭṭawen deg wayen imi tesla. Yerfed Lmulud ad iruḥ, ibud-as iḍ ameggaz, nettat s lǧiha-s terra-yas:
-« Iḍ ameggaz a rruḥ-iw ».
Lmulud yuɣ abrid srid s axxam-nsen. Nettat tedduri tawwurt tessikid deg-s almi ifut ur t-ttwali ara, s yen temdel tawwurt terra qbala ɣer wussu. Yemma-s ur tuɣ ara tanumi tettwali yelli-s teggan lawan-nni, ḥacama tuḍen. Tuḍen aɣbel-is truḥ ɣer ɣur-s tenna-yas:
-« Ayen akka a yelli i teṭseḍ uqbel lawan, werɛad teččiḍ ula d imensi, aɛni tuḍneḍ ».
-« Ala a yemma ur uḍineɣ ara, ɛyiɣ kan bɣiɣ ad steɛfuɣ, yerna s yexf-iw ar arwiɣ»
-« Cafuɛam a ihi a yelli, s tezmert-im mi terwiḍ, ṭṭes ad testaɛfuḍ, iḍ ameggaz tirga n lɛali ».
Temdel-d tawwurt n texxam-t, teǧǧa-tt teṭṭes. Nettat awi-d kan ad tili weḥd-s, mi ara tettxemim, aɣbel-is d lmulud, d acu is-d-inna?
D acu i tesla? Tebɣa ad d-ɛiwed ayen tesɛedda yid-s ɣas taswiɛt-nni wezzilet.
Yewweḍ lmulud s axxam-nsen, yufa-d yemma-s tettraju-t ɣef tewwurt n berra. Akken yekcem tenna-yas:
-« ah a lmulud a mmi, ma yella win ara yeqqimen ar tura deg berra! Teǧǧiḍ-iyi uysaɣ, ul-iw yekka-d aqemmuc-iw, werǧin txedmeḍ tadyant am tagi a mmi!!! ».
Yeṭṭef-d yemma-s ɣer ɣur-s yeskecm-itt s axxam, yemdel tawwurt n berra, yefka-yas lqayed.
Yemma-s tettxezzir deg annect-nni tewhem, tarfed-d allen-is ɣer mmi-s, tenna:
-« A mmi aɛziz, ansa ik-d-yekka waya?».
Lmulud yeḥka-yas-d taqṣiṭ seg mi tebda almi tfuk. Tefraḥ s wayen is-d-yenna mmi-s maca tumen ur tumin. Tumen aceku tesen mmi-s ur yeskidib ara fell-as yesɛa isseɣ, d nettat it-id-irebban.
Tama nniḍen ur tumin ara ad-yaweḍ wass anda mmi-s ad yaɣ yelli-s lqayed aceku tezra iman-is d taẓawalit, ur ɛdilen ara deg lmizan, annect-a d awezɣi ad d-yeḍru. Di ddunit, yal taluft tezmer ad d-teḍru, ulac awezɣi, yal yiwen at-id-tezzi nuba-s deg wayen yelhan neɣ deg wayen n diri. Tekker fell-as nna ferruǧa, tejmaɛ tarzeft-nni, tesseḥma-d seksu ad tečč imensi akk d mmi-s, tssers-d tarbut tenna-yas:
-« Qareb A mmi ad teččeḍ yid-i, s yexf-ik ɛzizen ar teskerwic tɛebbuṭ-iw deg akken texwa, qimaɣ i laẓ, yerna iɛedda lawan i mensi, tura a mmi d ṣḥur ara nṣeḥḥar ». Lmulud yeḍsa-d, yenna:
-« Yyaɣ ihi ad n-ṣeḥḥar, xas akken azekka ur nettzum ara ».
-«D Anecraḥ kan ittnecraḥeɣ yid-k a mmi n tasa, aweɣ tura ad teččeḍ,ini besmellah».
Lmulud yedem-d taɣenjawt yebda učči. Γas akken yerwa irennu s nnig tawant maca itett am wefrux. Tikwal yettawi taɣenjawt d tilemt s aqemmuc-is, awi-d kan ad t-id-wali yemma-s i tett, ur yebɣi ara ad tt-yesnuɣni, yezra ma yella yugi ad yečč, ula d nettat ur tsett ara. Dɣa yettdeɛɛiẓ s nnig tawant almi tekfa terbut-nni, tedem-itt-id nna ferruǧa tḥettet-it, tkub-it ɣef udekkan.
Lmulud yessaked yemma-s aṭas yenna-yas:
-« Dayen terwiḍ a yemma? ».
-« Ḥemduleh a mmi, wellah ala tawant ».
-« Ad ɛeddiɣ ad ṭseɣ a yemma, ɛyiɣ ».
-« Ruḥ a mmi ɛzizen, iḍes n ṭmana, iḍ ameggaz tirga lɛali. Ula d nekk tura ad ɛnuɣ amḍiq-iw! ».
Lmulud yekcem s ussu yesexsi taftilt, yeqqel tinegnit, yessumet afus-is, iqemc allen-is akken ad yeṭes, Akken yuɣ tanumi maca iḍ-nni imgarad ɣef wuḍan nniḍen. Yugi ad d-ires yiḍes, d tafekka-s kan i yellan deg ussu, wama lmux-is iruḥ s axxam n lqayed anda tella tziri. Iḥar ad yali wass i waken ad yemlil d Tziri, terḥa-t, ar ɣur-s kan i yesseḥmac, yewwi-d tafat s wudem, am win yuḍnen maca aṭan n tayri yugar kra yellan d aṭan. Ula d Tiziri tennuɣ d yiḍes almi d ass-nni i tessen d acu id
ɛawaz twunes itran igenni, yerna tḥar ad iɛeddi yiḍ. Rnu tsel-d i yiwen deg inebgawen-nni yesxerxur, tuyes ad yali fell-as wass.
Ayaẓiḍ iɛeggeḍ yendah d ṣbaḥ. Tiziri tekker-d tessared, tessew-d lqahwa teswa, s yen tcebbeḥ. Teddem-d awemmus iceṭṭiḍen aten-id-tessired di lɛinṣar, ɣas iceṭṭiḍen-nni zeddigit.
Iwakken kan ad tesɛeddi iman-is. Yemma-s n Tziri tekker-d ula d nettat, tufa-d yelli-s tessewjed lqahwa n ṣbeḥ, tewhem, d tikelt tamenzut itt-id-zwar ɣer tukra, yerna tessew-d lqahwa.
-« Taṣebḥit tamerbuḥt a yelli ».
-« Azul a yemma ɛzizen ».
-« Aɛni d aɣelluy id-teɣliḍ ɣef ussu, a yelli? Aqli-kem zik id-kreḍ! ».
 I tenna yemma-s
-« Ala a yemma, rwiɣ kan iḍes aceku zik i ṭseɣ laɛca, rnu ilaq ad ruḥeɣ ad sirdaɣ Iceṭṭiḍen-iw di lɛinṣar, bɣiɣ ad awḍeɣ ger tmezwura akken a yi-d-tṣiḥ nuba, aneɣ tezriḍ d aqareɛ ».
-« Γurem lḥaq a yelli, yerna sired-iten-id s lebɣi-m, ɣas tɛeṭleḍ ulac ɣer-s awid kan ad-kseḍ lxiq d temdukal-im, uɣal-d lewhi imekli, imir ara ruḥen inebgawen-agi i nesɛa, haten-id werɛad d-kkiren!».
Dagi is-yenna yufa wezduz affus-is, ciṭuḥ-nni n lxuf d ukukru iruḥ, tekkes-as yemma-s aɣbel, telli-yas tiwwura. Banen-as-d iberdan ɣer yeswi maca ɣas akken tsereḥ-as yemma-s ad truḥ, ur telli ara d tin ixedmen akken tufa, tettwali ɣer sdat tettḥezzib, tferreq ger lḥeb d ukerfa, ger wayen yelhan d wayen n diri.
Teffeɣ-d Tziri deg wexxam, terra awemmus iceṭṭiḍen ɣef uqerru-yis, syen tuɣ abrid qbala ɣer uɛarqub n lqayed anda texdem lwaɛd akk d Lmulud. Akken tewweḍ ɣer lɛinṣer, tufa tilawin sirident, tbed akken ɣer-sent ur tebɣi ara ad cuktent deg-s.
Twala nuba-s ad tḍul, tenna i tlawin yellan dinna:
-« Ass-a ur irad ara ad sirdaɣ iceṭṭiḍen, ad uɣaleɣ kan, azekka deg lehna ad-ruḥeɣ i tafrara ». Tesɣefel-itent tkemmel abrid-is tḥar ad tewweḍ tḥulfa i webrid ɣezzif, ur tewwiḍ ara almi taɛya deg tikli. Tsers tewemmust iceṭṭiḍen teqqim fell-as daw n txerubt izumal, tettraju lmulud ad-yaweḍ, winna tesaram ad yili d acrik n ddunit-is.
 Dqiqa ara iɛeddin ɣur-s d aseggas, am win yettrajun agur n lɛid ad-yeflali. Cwiṭ acemma iban-as-d weqḍar n taddert s lebɛid deg tebraḥt, maca werɛad id-bdan tikli aceku mazal ur d-brin ara akk yemdanen.
Ziɣ ula d Lmulud akken i ttennaɣ yiḍ d wass yekker-d, yelli-d tawwurt n berra, iteddu ɣef yixef n tfednin iwakken ḥed ur s-d-isel, iteddu am imekreḍ. Mi d-yeffeɣ deg taddert, yuɣ abrid s aɛerqub Lqayed, yezwar s amḍiq, yeffer sufella n ṭejra yellan s deffir n txerubt izumal, yerna tweɛɛa, kra ara d-iɛeddin iwala-t. Iwala ula d Tiziri imi d-teddu, imi tewweḍ ɣer txerubt izumal, yezra d netta i tettraju. Yers-d ɣef tzemurt, iteddu didac didac, ur yebɣi ara ad tt-yejɛer. Yeḥbes tikli yettxemim amek ara s-yexdem iwakken ad t-id-wali Tziri, melba ma yesxelɛ-itt.
Yedduri yiwet n ṭejra n tulmut, Tiziri tesla-d i rkeḍ ɣer deffir weɛrur-is, tessaked ur tufi ḥed aceku yeṭṭeɛ ɣer ljedra n tulmut am uḍiḥan, yezdew fell-as s weɛrur amzun d afrux-nni yettwaṭfen s lazuq. Akken terra Tziri aqeruy-is ɣer sdat-s, yekcem s tufra ɣer yiger Lqayed. Yebda yettusu, yuɣal yesnaḥnuḥ. Tiziri tjmeɛ-d iman-is s lamɣawla, teǧǧa ula d awemmus-nni, dɣa teffer s deffir udernu tessikid ɣer yiger-nsen, tebɣa ad tzar anwa yellan dinna. Twala amdan iteddu ɣer txerubt izumal yellan berra n yiger deffir uɣalad, ur tumin ara allen-is, teɛqel-it maca ansi id-yekka? Tekes-as tugdi, yuɣal-itt-id usirem, tekker tuli sufella uɣalad tessawel-as s yisem-is. Yerfed-d aqaruy-is iwala-d Tiziri yenna:
-« Azul i twizett-iw ».
Yuzzel lmulud ɣur-s ɣer sdaw uɣalad, tgenz-d fell-as yeṭṭef-tt-id ger ifassen-is. Yuɣal temekta-d awemmus-nni iceṭṭiḍen i teǧǧa, tebɣa ad truḥ ad t-id-tawi, yugi-yas, yekker netta yewwit-id.
Iṭij icerq-d, tecceɛcaɛ tafat-is, acḥal yelha iwẓiẓen. Ifrax cennun, yal wa s ṣṣut-is. Tessa akk tmurt s izeǧǧigen, Tiziri d
Lmulud fursen tagnit akken iwata, ruḥen ɣer s daw n tneqlet yellan ɣer yiri n wannu, ssan-d aceṭṭiḍ qimen fell-as, tenna tziri:
-« Ansi ɛni id-tekkiḍ, melmi id-ruḥeḍ? »
-« kra yekka yiḍ ur d-iris cfer ɣef gma-s, axemem-iw yezga fell-am, fɣaɣ-d i tafrar n ṣbaḥ, abrid-iw qbala ɣer dagi, walaɣ-kem-in imi d-tebdiḍ tikli s lebɛid, kra teqqimeḍ s daw n txerubt izumal nekk deffir-m, ur bɣiɣ ara akem-jeɛreɣ ».
-« acu tmara ik-yerran, ad-taseḍ ṣbaḥ zik? ».
-« Ur bɣiɣ ara ad d-duɣ ger weqḍar n taddert, ugadeɣ ma yella duriɣt-id a naweḍ ɣer lɛinṣar ad nejlint fell-i ad d-baneɣ am imekreḍ. Ur bɣiɣ ara ad zulment tlawin ula d lexyal-iw, ruḥeɣ-d yiwen ur yezri, yerna ɣas ma yella win iyi-d-iwalan, yal yiwen d webrid-is ».
Tiziri tezdew ɣer tayett n Lmulud, myuṭafen ifassen, ttmeslayen s tayri, swawal ẓiden, yal awal s wazal-is , safayen imeslayen. Yal wa yefka-d tamuɣli-s, meslayen ɣef yal taɣawsa, nejren abrid, rẓan asalu n tugdi ɣas llan wuguren, reṣṣan tayri-nsen
ɣef lsas iṣeḥḥan, asirem-nsen ad ilin akken i lebda maca yella wayen yugaren annect-a, ur zmiren ara ad ddun deg lebɣi i wul-nsen, imi cudden-ten leɛwayed. Laḥmala tesseflasen almi tenfel fell-asen, ur ẓrin amek ara qablen tameddit imi ara yili yal yiwen weḥd-s, d awezɣi ur ttemlilin ara, tayri tekcem idamen-nsen.
Tiziri twala qrib ad d-yaweḍ lwaqt-nni i deg ilaq ad tuɣal s axxam, ur tḥulfa ara amek iɛedda wukud, am akken teqmec allen-is telli-ten-id tufa-d akud iɛedda. Akken twala idhem-itt-id lḥal, tekmumes, teckenṭeḍ di lmulud tenna:
-« Bɣiɣ a lmulud ad tfak temlilit n tufra ger-aneɣ, sarameɣ a nemlil i lebda, ad tiliḍ d amwanes n ddunit-iw d baba-s n warraw-iw ».
Lmulud iḥerṣ-itt-id ɣer yidis-is, yeself-as s laḥnana, ikemz-as aqeruy-is, yenna-yas:
-« Γas Kes aɣilif, ulac win izemren a yi-fraq yid-m ala lmut ».
Simal yeslufu-yas simal tgemmu tayri ger-asen. ksen fad n tayri, swen ulawen-nsen. Tewweḍ tfidi s iɣes, aṭan n tayri deg-sen irekkem, myuṭafen am uzal d dkir, ur tban tifrat. Lmulud yezra dwa n wannect-a d zwaǧ, maca amek ara yeḍleb Tiziri yelli-s
Lqayed? Amek ara tili tririt? Maca ur t-yeffiɣ ara leɛqel, dima yessaram ad yaweḍ s iswi, yesɛa afud d tebɣest s yettqabal timsal.
Iṭij yeṭef timiṭ igenni, yugad a ten-iɣur wakud, xarṣum yuḍen aɣbel n Tziri, amek ara s-inin deg wexxam mi ara taweḍ, ur yebɣi ara as-d-yesiyes iɣeblan. Yekker fell-as, yeṭef-d afus n
Tziri yesker-itt-id ula d nettat, mqabalen udem s udem, tessuk-d ifassen-is ɣef umegreḍ n Lmulud, tejgugel deg-s, tesres aqaruy-is
ɣef yedmaren-is. Netta yekna-d aqaruy-is,yesres tacamart-is
ɣef uqaruy n Tziri, yeṭef-itt-id deg tamast iḥerṣ-itt-id ɣur-s. ur bɣin ara ad tekfu temlilit-nni, yekkes-d ifassen-is deg tamast n
Tziri, yerfed-d aqeruy-is, myexẓaren allen s allen, yenna:
-« Bɣiɣ am-d-iniɣ yiwet n tɣawsa a tiziri maca kukraɣ ».
-« Ttxil-k ini-yi-d, d acu? Ur ttagad!! ».
-« Mači d ttugdi, ur ẓriɣ amek ara d-bduɣ neɣ ara fakeɣ maca ...».
 Tiziri tettḥellil deg-s iwakken ad d-yebru i wawal, ayen it-iceɣben.
Akken tt-iwala teṭṭeɛ deg wawal tettmeqit deg-s trennu, ur yebɣi ara ad tt-yesnuɣni, dɣa yenna:
-«Bɣiɣ a nesutreɣ afus-im maca ugadeɣ ad yi-ḥqar baba-m imi d agujil, yerna d igelil».
Tiziri daya i tettraju deg-s, iwakken ad tekes cek yellan deg wul-is aceku tḥeml-it, ḥemlen-t akk leǧwareḥ-is tebɣa ad yilli yid-s ilebda. Terra-yas i Lmulud tenna:
-« A rruḥ-iw, xas kes aɣbel i wul-ik, wina tura d ceɣl-iw ceyeɛ-n yemma-k ar imawlan-iw, ṛṛay aseɛdi ad t-id yefk Rebbi ».
 Tedem-d Tziri iceṭṭiḍen-is terra-ten s awemmus tesuter d
Lmulud yeffi-yas-d aman deg lbir, yeǧǧa-tt iruḥ-d, yekka-d abrid ufella, yezi-d taddert, ansi ur t-id yettwali ḥed. Nettat tegra-n dinna tessirid iman-is, s yen tesebzeg iceṭṭiḍen-nni akkan ad s-tini yemma-s uraden. Terra-ten-id sufella uqaruy-is, truḥ-d s axxam. Akkan d-tewweḍ s axxam telli-d tawwurt, tufa-d inebgiwen imir i teddun ad ruḥen. Nettat tekcem tesres iceṭṭeḍen sufella n tɛettabt n wefrag, iwakken a ten-tefsar. Lqayed yeffeɣ-d akk d inebgawen s azniq. aceku ur ilaq ara ad d-fɣen weḥdensen. Rekben ad ruḥen, iselem fell-asen Lqayed, s yen yekcem s axxam yesteqsa tameṭṭut-is ɣef Tziri, anda tella, aceku ur tt-iwala ara deg iḍelli-nni imi d-usan inebgawen-is, yecedha-tt aṭas. Takfa temeṭtut n Lqayed teffeɣ-d s afrag, tessawl-as-d i
Tziri tusa-d teqim ɣer yidis n baba-s it-ḥemmel aṭas aceku tufa
ɣur-s laḥnana d tayri, takfa tsers-d tarbut ad tečč nettat d Tziri,
Lqayed yuɣ lḥal yečča. Tedem tsett akk d yemma-s maca ur teẓṛi ma s aɛebuḍ neɣ s aɛrur i itterra lqut-nni, tettucewel s ttaxmam ɣef Lmulud ur yethenna ara lmux-is, tettawi kan lewhi s wellen. Baba-s d yemma-s tmeslayen-as-d nettat tettmuqul kan, awal ur d yeffiɣ imi-s. Lqayed d tmeṭṭut-is jeɛren, ɣilen tettwazdeɣ neɣ tuḍen ur tebɣi ara asen-d-ini!. Tenul-itt yemma-s deg tayett, tefrawes, iluɛa-tt-id baba-s yenna:
-« D acu ikem-yuɣen a yelli, aqla-kem teṭṭseḍ s iɣimi, yerna allen-im ldint? ».
-« Ur tufiɣ i yellan a baba d ɛeggu i yirẓan, aqli ttnudumeɣ s ibeddi, rnu kra yekka yiḍ ur ṭṭiseɣ ara, aceku sellaɣ-d i yiwen deg inebgawen-nni yesxarxur, dɣa tura ikfel-iyi-id akk ɛeggu, tedduɣ tamara, allen-iw tteqnent iman-nsent ».
-« Ruḥ ihi a yelli ad teṭseḍ ». is yenna baba-s. Tiziri yuɣ lḥal d ayagi i tettraju, tḥar ad tekcem s ussu, akken ad d-ɛiwed i wayen tesɛedda ṣbeḥ-nni akk d Lmulud.
Lqayed muḥal yettḥawal awal, ula d tameṭṭut-is yella wayen ur s-yeqqar ara, ur yettnadi ara ad iwali rray-is maca tikel-agi ulamek ara yeffer fell-as ayen is-d-yenna Muḥ qasi.
Tirezzaf n muḥ qasi d yemdukal-is ɣer Lqayed, ur telli ara melba sebba, ruḥen-d i waken ad ḍelben afus n Tziri i mmi-s.
Lqayed yessen Muḥ qasi, d argaz n lɛali d bab n tmusni d bab n wawal, Lqayed ur yezmir ara ad yagi nnesba n wergaz-agi lɛali,
ɣur-s d ccerf ameqran ad s-yefk yelli-s. Myefken ttiɛad i ddurt id-iteddun ad xedmen tameɣra, yugad ma yella ɛeṭlen ad ndemen. Takfa ur tezmir ad tt-id-yali wawal ayen id-yenna ad iɛeddi, ɣas d nettat i iɛettben fell-as trebba-tt-id tḥuder-itt almi meqret, yewweḍ-d lawan ad tezweǧ ur tesɛi ara lḥeq ad d-tefk rray-is. Akka id leɛwayed n zik-nni, tameṭṭut ur tezmir ad d-tenṭaq sdat n wergaz-is.
Lmulud yewweḍ s axxam, yessaɛlem yemma-s s wayen yellan ger-as d Tziri, iceyeɛ-itt akken ad tessuter afus-is ɣer baba-s. ferruǧa tkukra aṭas aceku teẓra maci d ayen isehlen akken ad teḍleb yelli-s n Lqayed, d awezɣi ad yeqbel. Iḥell-itt akk Lmulud, yekkes-as aɣbel, dɣa truḥ tedda-yas deg lebɣi i mmi-s. Deg aggaḍ i tewweḍ s axxam n Lqayed tewwet ɣef tewwurt, teffeɣ-d yemma-s n Tziri ɣur-s tufa-tt-id teduri imi n tewwurt. Takfa tɣil d tameɛruft tenna-yas:
-« Ansuf yis-m, d acu i tettawiḍ? ».
-« Ala a yelli maci d amter i ttemtareɣ, usiɣ-d ɣef cɣel nniḍen, usiɣ-d ad d-sutraɣ afus n yelli-twen Tiziri i mmi Lmulud».
Ur tumin ara takfa s wayen tesla, tenwa teffeɣ ferruǧ i leɛqel-is neɣ d taɛggunt, ur s-tenni zzant neɣ rɣant, temdel tawwurt fell-as, terra-tt-id ɣef wemnar.
Lmulud iḥar ad tuɣal yemma-s as-d-tawi tiririt. Cwiṭ acemma attah tuɣal-d s axxam. Akken iwala yemma-s yergagi, yexsef wudem-is, yeqqen yiles-is, ur yezmir ad d-yesufeɣ lmenṭaq.
Ferruǧa iɣaḍ-itt mmi-s, tugad ad yenuɣni, tqareb ɣur-s s teḍsa tenna-yas:
-« Nniɣ-ak a mmi ɛzizen limer tettaɣeḍ awal n yemma-k, ur nelli ara d timital n Lqayed, awer ɣ-iḥqar ala Rebbi ». Tebda tḥekku-yas-d tadyant amek tella.
Lmulud teseqlalaḥ-it tyita yečča-tt teḥma, ifaden-is kkawen i tikli, iḥus i yiman-is amzun yekref maca yezga yessaram aceku wlac d acu id-yekkan s ɣur Tiziri. Yeffeɣ-d deg wexxam iswi-s ad iwali Tiziri, iceyyaɛ-s yiwen yesɛa laman yid-s, iwakken ad mlilen s lɛejlan. Deg webrid-is yesla-d i rkeḍ ɣer deffir maca ur yeɛqil ara tikli, iqareb ɣer sdat, yesla i ṣṣut n tmeṭṭut tessawal-as-d cwi cwi, yezzi-d ɣer deffir-s yufa-d d
Tiziri. Tezra d win id abrid-is, tekumer deg yiwet n tezribt, teffer iman-is ɣef yemdanen, ula d nettat tusa-d ad as-tecetki ɣaf ayen yexdem baba-s. Yenna-yas-d baba-s akk ayen yellan ger-as d Muḥ Qasi, terra-tt i lwaɛd i meṭṭi wlac anda ara tecetki, wlac win ara tt-iḥuden aceku s nnig baba-s ala Rebbi. Akken tɛedda taluft tcud tyersi, tewwi-d abrid ur t-ɛqil, tettwali tifrat deg
Lmulud kan.
Imi iwala Tiziri temuɣben, teḥzen dayen kan, allen-is jerḥent deg imeṭṭawen, yettru ula d netta ɣef twaɣit id-yerzan
ɣur-sen, yerfed allen-is ɣur-s iluɛa-tt.
-« Azul a tarwiḥt, ayen akka annect-a i meṭṭawen? ».
Teɣli fell-as iɣawel yeṭef-itt-id, iḥerṣ-itt ɣur-s, imeṭṭawen deg wallen-is d isafen, yuɣal yeqqim ɣer lqaɛa deg tlemmast n webrid. Yesɣam-itt-id ɣer yidis-is, tessumet i rebbi-is. Naqḍaɛen yemdanen deg webrid-nni, yerna ur tettawin ara s waṭas, wlac win i ten-id-iwalan, neɣ i ten-id-yufan. Tiziri jerḥent walen-is, tugad ad tt-farqen d Lmulud i lebda. Yeɛya yettṣebbir deg-s, tuɣal tger-d naḥta, testaɣfer, tebda tḥekku-yas-d ayen itt-iceɣben.
Lmulud yefka tameẓẓuɣt almi tfuk, yenna-yas:
-« Ula d nekk tedduɣ-d am d-cetkiɣ, ziɣ tezriḍ kulec ».
-« Ihi yiwen uɛekkaz i s nettwet a Lmulud ».
Yal ugur yesɛa tifrat, Tiziri d Lmulud sqerdcen tamsalt-nsen, sḥesben ufan-d ur ɣliḍen ara aceku tayri-nsen d tin zeddigen. Wid yeččuren d tiḥila, gulen ad ten-srun, wwḍen s iswi maca dayen tfuk tefra, tayri-nsen tban am lebreq deg usigna. Akken qqaren at zik, tadukli trenu-d tazmert ur yezmir yiwen ad tt-yaɣḍel. Akken ula d nutni, duklen afus deg fus, imi ayen id-iteddun ur s yezmir ara yiwen weḥd-s, bnan ɣef kullec.
Ussan ttɛeddayen am aḍu, ttaǧwen-d aɣilif, segrayen-d terẓeg n ilili. Ncewwalen wulawen yellan myaḥmalen, sluɣen tayri zeddigen, yewwet deg-s iɣisi. Tezzi-d durt, teweḍ-d tmeɣra n Tziri. Lqayed inced-d akk imezdaɣ n taddert ɣer imensi, azekka-nni ad teddu yelli-s d tislit. Timdukal n Tziri kecment
ɣur-s ɣer texxamt ad tt-ẓrent i tikelt taneggarut maca Tiziri teḥka-yasent akk ayen yellan. Ur tebɣi ara mmi-s n Muḥ Qasi, d
Lmulud mmi-s n Belɛid aẓawali i tḥemmel, fkan-tt mebɣir lebɣi-s, tḥeku tettru.
Yuzzel wawal deg taddert, imdanen merra slan s taluft.
Usmen s zwaǧ am wagi, bɣan ad teqqim deg taddert aceku ttawin-tt d amedya ama deg ttrebgga ama deg zzin, ur tuklal ara ad tt-yawi u berrani.Bɣan akk ad tezweǧ deg taddert, xerṣum imi tḥemmel Lmulud aceku d aqcic d wawal, nuɣnin merra imezdaɣ n taddert, iɣaḍ-iten lḥal maca ur yelli kra deg ifassen-nsen, yefka
Lqayed awal ur yettuɣal ɣer deffir, awal-is d tarṣaṣt imi ara d-teffeɣ.
Azekka-nni Tiziri tedda d tislit ɣer taddert ufella, taddert n Muḥ Qasi. Lmulud yedda ger iqeffafen, ur yugad yiwen, tiyita yečča-tt, ksen-as tin yebɣa wul-is. Imawlan n tmeɣra d imezdaɣ n taddert ufella mugren-d tislit s teɣratin d lbarud. Aṭas is-iferḥen i Muḥ Qasi acukan wa yefraḥ-as s wul-is wayeḍ yedda akken dan waman.
Akken tewweḍ teslit ɣer wemnar n tewwurt, tusa-d temɣart-is terfed-as acberbar iwakken ad walin yemdanen amek-itt teqcict id-tewwi i mmi-s. Mazal tekcim teslit s axxam-is tebda zzux. Imdanen wehmen merra imi walan Tiziri, zzin-is ur t-iksib yiwen, yal wa imenna-tt-d i netta. Maca udem id-tefka d uḥzin, rẓan taḍṣa deg udem-is, rẓan asirem i wul-is. Lmulud ibed deg wefrag, yessikid ula d netta deg tsekkurt-is yefgen ger ifassen-is. Tamɣart-is d telwest-is ṭfent-as afus ɣer texxamt tezḥel fell-asent, tezwi ifassen-is, tuli iman-is. Tefka aḍar ad tekcem ɣer daxel tmuqel-d ɣer deffir ɣlint-d walen-is deg tid n
Lmulud i yellan deg tarkkent n tewwurt n berra, tugi ad tekkes allen-is deg-s. imdanen merra bɣan ad zren d acu i iḍerrun, awal yettruḥ deg wa ɣer wa, ḥṣan akk Tiziri tḥemmel wayeḍ yerna dinna i yella ger-asen.
Γas tiyita tḥuza iɣes, Tiziri yuɣal-itt-id usirem d wafud segmi teẓra Lmulud, am win ifuden yeswa, tmuqel-it almi aṭas tezmumeg-as-d, a min ara s-yinin ur ttugad. Yeffeɣ-d Lmulud s tufra, yenɣa ṣṣut. Zzin-d ad ɛeqlen anwa wagi i tḥemmel ufan-d amḍiq d ilem, ur ẓrin ma d tignawt i t-irefden neɣ d tamurt i t-isbelɛen!.
Lmulud d Tziri msefhamen uqbel ass-nni. Iruḥ srid
ɣer deffir n wexxam n tmeɣra yeqsed yiwet n teslent i yellan twellah ɣer texxamt n Tziri, yuli fell-as, yettraju ad d-yeɣli yiḍ.
Yeqṣed ad yessufaɣ tiziri deg lḥebs uɣuru, ad as-yefsi leqyud n lbaṭel itt-icudden. Ḥarmen-tt deg temɛict n liser, tamɛict n tayri akk d win yefren wul-is.
Lɣaci bedden akk deg ttewḥid, ur fhimen kra, ṭɛen akk deg imukan-nsen, am yergazen am tilawin. Yal wa amek yesqardec tamsalt, ttrajun tislit ad-teffeɣ deg texxam-is. Tiziri tugi ad tt-bedel lbus, tugi ad d-teffeɣ attwalin yemdanen, tḥell-itt akk temɣart-is yerra-tt ljen d amgar.
Aẓɣal d ayen izaden, yekkufer lḥal, Tiziri tessuter deg temɣart-is as-telli ṭṭaq iwakken ad tebuḥru, tḥulfa s Lmulud dinna i yella, ṭṭaq yelli ur tezri aniwa it-yellin, ad d-tiniḍ weḥd-s i yelli, tekker fell-as tbed ɣer ṭṭaq wexrent-as akk tlawin yellan yid-s ad tɛeddi, ɣilent d aẓɣal itt-yenɣan, tefka tiṭ-is ɣer sufella n ṭejra twala amdan ɣer din yettwehi-yas-d,ur tugad ur iḥerrek kra deg-s. Teḥṣa d anwa itt-yeṭṭafaren anda tebɣu truḥ, iweṣa-tt-id ad teḥrez tasusmi iwakken ur s-tt-fiqent ara tlawin yellan yid-s, nettat s lǧiha-s tɣemmez-as tiṭ-is. Temdel tziri ṭaq tuɣal s amḍiq-is, tettxemim.Cwiṭ acemma tusa-yas-d tikti, tessuter deg lxalat-nni ad fɣent iwakken ad tessired, yerna ad tbedel lbus iman-is, s yen ad teffeɣ att-walin lɣaci. Uɣent-as awal, awid ukan ad tefk mayna, fɣent merra ɣer berra. Imdanen merra ttmeslayen deg yimi ɣer tmezzuɣt, amek akka tislit tugi ad teffeɣ?. Teffeɣ temɣart n tziri teṭṭef aɣesmar-is teqqim ɣef tdeggirt,
ɣer berra, reṣṣan akk allen-nsen deg-s d acu ara sen-id-tini?
Tamɣert-nni tuker-itt lqaɛa, tugad ad tennaḥcam, tesetḥa deg inebgawen-is, tqerreb-d ɣer-sen tenna-yasen:
-« Surfet-ɣ deg laɛnaya-nwen, ilaɛḍil-agi i nexdem, tislit tusa-d teɛya ,testaɛfa cituḥ, tura attan tessirid ad d-bedel lbus, s yen ad d-teffeɣ ad tt-twalim.
 Nettat d ass amenzu, d ass aneggaru itt-twala teqcict-agi, isli ibed ɣer yidis n yemma-s yettraju ad iwali tislit mi ara d-teffeɣ att-yawi ɣer tala ad d-agem. Εyan medden deg uraju, iṭij yewweḍ ɣer tizi uɣelluy, ur d-teffiɣ teslit. D tikelt tamenzut id-teḍra tedyant am tagi deg taddert ufella.
-« Tufɣa-yagi i tugi ad-teffeɣ almi yella wacu i yellan”. Iqaren inebgawen-nni, ugaden ahat tenɣa iman-is, neɣ…! Sawalen tugi ad-terr awal. Sawlen i lqayed yusa-d, iluɛa yell-is ɣer texxamt maca lmenṭaq ur yelli. Yeffeɣ-it leɛqel, tbeddel fell-as ddunit, dɣa yenna-yas:
-« Γiwelet rẓet tawwurt, s acu yuɣen yell-i, ayen itt-teǧǧam weḥd-s? ».
Akken rẓan tawwurt, ufan taxxamt d tilemt, ṭaq yemdel.
Tiziri teffel s ṭaq, yeṭef-itt-id Lmulud, rewlen srid s adrar. Lqayed tssum-it lqaɛa, tameṭṭut-is takfa tesenger iẓri-s s imeṭṭi, isli yenejla ur iban anda yerra, tamɣart-nni tennaḥcam tettsuɣu aceku iban-d wayen yefren. Awal yuzzel am lebreq yuɣ tudrin merra, lqayed yettawi ittara, taɛekkazt deg ufus-is, yettezem deg iman-is, iheddar weḥd-s:
-« A rebbi lukan kan ad-tuɣal yell-i, ur s-ttḥettimaɣ ara win ur tebɣi, awi-d kan ad-tuɣal ur ttyuɣ kra ». Akken qaren: (win qsen izerman yettagad iseɣwan).
Yeqerṣ ṭbel yefra wurar, tameɣra texsi, taḍsa tuɣal d imeṭṭi, lqayed d iqeffafen-is uɣalen ɣer taddert, yerra yid-s iceṭṭiḍen n yelli-s, iɣil a tt-id-yaf deg wexxam. Maca ur tufiḍ id-yufa, tewwet siɛqa deg wexxam-is, yefsi-yas wagus, annect-a akk d sebba-s yezra yelli-s ur tebɣi ara mmi-s n Muḥ Qasi maca yefka-yas-tt.( ɛeddan iḍarren-is deg cwari), akken qqaren at zik.
, kecmen-d merra imezdaɣ n taddert ɣer Lqayed, ran akk ad t-ɛiwnen deg twaɣit-agi it-iḥuzan.
Iḍ yeɣli-d ur tufiḍ id-ibanen, imezdaɣ n taddert fɣen merra ad qelben. Yemma-s n Lmulud tɣil ula d mmi-s yedda ad iqeleb, aceku teẓra acḥal itt-iḥemmel maca ttuɣalen-d akk tettwali-ten ḥaca mmi-s. Tlata n wusan ur d-iban. Ikcem-itt weɣbel tergagi tassa-as.Testaqsa imezdaɣ n taddert ma yella win it-iwalen, tufa-d ulac. Ass aneggaru it-walan, ass-mi tedda
Tziri, yedda d aqeffaf, deg ass-nni yeɛraq ula d netta. Deg tuɣalin ur d-yuɣal ara Lmulud, faqen-d akk imezdaɣ n taddert, rran-d s lwelha-nsen akken d netta i yesrewlen Tiziri. Lqayed imi it-yewweḍ lexbar, tebra-yas tugdi imi yid-s i yella, yezra ur tt-ittaǧa ara.
Qelben adrar azaɣar, ḥfan warkasen deg tikli, ur yelli wacu id-ufan. Ass wis rbeɛyam deg yiḍ, wḍen ɣer tqacuct n wedrar, iban-anen-d uḥeǧaǧu n tmes si lebɛid, teddun almi fɣen
ɣur-s. ksen aɣbel qimen staɛfan, gren-d nneḥta, qimen ttemcawaren amek ara xedmen?, ur bɣin ara aten-jeɛren akken deg yiḍ, yessefk ad bḍun ɣef snat n trebuɛa, yiwet teqqim dinna almi d azekka-nni, tayeḍ tuɣal-d s axxam n lqayed tewwid lexbar. Taddert akk tefraḥ imi ur ten-yuɣ kra . Akken tefrari tafat, tesla-d tziri i taɣect n baba-s, yesawal-as s yisem-is.
Terwel tedduri ifri, tezra-d taddert akk teqleɛ ɣur-s, tettmuqul deg-sen tettru, yerna ɣur-s Lmulud myuṭṭafen yettru ula d netta, yugad aten-farqen i tikelt nniḍen. Wis amek ara teḍru yid-sen?.
Srun-d akk wid yellan dinna, ula d Lqayed yellan ger-asen, yeẓra yeḍlem yelli-s. din kan s sdat inigan, yessuter deg Tziri d
Lmulud ad d-ṣuben deg yefri, yerna iɛuhed-iten ad ilin akken i lebda. Dɣa yers-d Lmulud terna-d Tziri deffir-s, yeṭef-iten lqayed yessuli-ten ɣef userdun-is uyalen ɣer taddert maca tuɣalin srid s axxam n Lmulud. Xedmen tameɣra sebɛa wussan d sebɛa wuḍan.
Seg ass-nni ira i tziri ad tuɣal d tameṭṭut n lmulud. D wa i d azal n tayri
Ma ulac tayri, ayen tebɣuḍ tesɛuṭ d arẓagan am ilili.
Asemmiḍ igezzem mači dekra, ageffur yestufa-d i tyita, maca d lawan n tegest. Agu yers-d ɣer lqaɛa ur tezmireḍ ad twaliḍ ula d aḍad-ik, yeɣli-d ṭlam deg wass, lebreq rɛud ssiɛqa.
Tikelt d lehwa tikelt d abruri, s nuba i ttaɣen amḍiq. Yuɣal yerna-d waḍu ihuz merra ddunit, yettawi zedwa s lebɛid mi ara yettzzeffir, as-tiniḍ ad yerfed ixxamen yid-s, iɛerra ula d ṭjur, yesexreb tikli i yemdanen. Kra id-yefka i genni lqaɛa tezmer-as, teqbel-it iɣezran skefkufen. tebɣa neɣ ur tebɣi, uzlen iḥemmalen,
Ass-nni nekk lliɣ deg uɣarbaz amenzu deg useggas amenzu, ass yedhem tameddit, tegguma ad d-swawi. Taselmaṭ-nneɣ tuḍen-aɣ aɣbel amek ara nuɣal s ixxamen aceku aɣerbaz yezga-d deg tɣiwant ibaɛden ɣef taddert.
Akken id-yewweḍ lawa n tufɣa, nerra iḍrisen-nneɣ ɣer yeqraben. i nekk i wumi d-tefka tselmaṭ-nneɣ nnaqus seqluqleɣt akken ad yendah d lawan n tufɣa. Inelmaden ttefɣen-d deg uɣerbaz s tazla ɣer berra nekk mazal briɣ I nnaqus, yehwa-yi lḥal imi yesṭenṭun, xerṣum imi ttemsazzalen nekk ttmuquleɣ deg-sen.
Taselmaṭ-iw tluɛa-yi-d s unecraḥ tenna-d:
-« I kečč ɛni dagi ara teṭseḍ ».
Rriɣ-as nnaqus, uzlaɣ wwiɣ-d aqrab-iw, fɣaɣ-d s lazla deg uɣarbaz, ufiɣ-d wa temuger-it-id yemma-s, wa d baba-s, wa d setti-s…atg. Wwin-d akk yid-sen tiɣawsiwin s wayes ara sburen inelmaden imecṭaḥ akken ur ttazgen ara. Maca wlac d acu izemren ak-yesdari, ageffur iɣelli-d deg igenni melba ceḥḥa, yekkat s uẓayaḍ, as-teqqareḍ ttalin-d ula deg lqaɛa waman,
ɛewqen merra madden.
Nekk d wemdakel-iw ḥmed ulac win iɣin-yemugren, tteklen fell-aɣ imawlan. Mi d-nteddu s axxam neḍfer-d nna ferruǧa tbub-d mmi-s n mmi-s Sliman, nteddu nettaḍṣa fell-as, nettru deg teḍṣa, ɣas akken asemmiḍ igezmaɣ ur sen-ḥulfa ara,
ɣas neẓbuba am iyuẓaḍ, ur nuḥtam ara aman wḍen-aɣ s aksum.
Nna ferruǧa d tameṭṭut d tawezlant deg lqed, Sliman yugar-aɣ deg leɛmer s rebɛa iseggasen, yugar-aɣ deg lqed, yugar ula d setti-s i t-id-ibuben. Iḍarren-is ttawḍen-d ɣer lqaɛa, yezuɣur-iten almi ttenǧaren tiregwa i waman. Setti-s tettedu tamara ur tezmir, d adegger i tettdeggir iman-is ad telḥu, ẓayet fell-as teɛkemt-nni id-bub.
Akken kecmeɣ s axxam yemma d setti uzlent-d ɣur-i, mugrent-iyi-d s amnar n tewwurt, sudnent-iyi, nant-d:
-« Azul a tafat n wexxam » ṭfent-iyi gumant a yi-brunt ad as-tiniḍ d agerruj i yellan ger ifassen-nsent. ksent-iyi lqec-nni i lsiɣ yebzeg, fesrent-tt i takawt nnig lkanun, ɛawdent-iyi wayeḍ. Temmeɣ setti terba-yi deg rebbi-s i waken ad ḥmuɣ, tetteqed abaḥnuq deg lkanun, teseḥmay yes tiqejjirin-iw i yegzem wegris. Yemma teseḥma-yi-d tacebbaṭ dmeɣ-d snat n tɣenjawin graɣ-tent s imi-w rwiɣ, ur yi-tehwi ara lmekla, iyi-hwan d irebbi n setti aceku ḥulfaɣ s laḥnana, d laman d tayri xarsum imi yi-teslufuy, tewwi-yi tnafa almi id lewhi imensi id-ukiɣ. Ufiɣ-d iman-iw sufella ulemsir izimer. Tdel-iyi-d setti s wejlal n taḍuṭ i tettel ɣef sin, ḥulfaɣ-as d aẓayan almi ur zmireɣ ad qelbaɣ idis, setti awi-d kan ad ḥmuɣ.
Imi d-lliɣ allen-iw walaɣ llan merra, setti, jeddi, yemma, d weltma tamecṭuḥt teṭṭes deg dduḥ-is, ma d baba wlac-it lawan-nni, deg ṣaḥra i ixxedem. Sliɣ-d ttmeslayen fell-i ma ayi-d-sekren neɣ ala. Jeddi yeqqar:
-« Γul-it ur s-ssaxsay ara iḍes, anef-as ad d-yekker iman-is ».
Setti teggul s werraw-is ad d-kreɣ, ur tebɣi ara ad gneɣ melba imensi. Tezra ar tagara ad laẓaɣ.
Dik kan luɛaɣ-ten-id, nniɣ-asen:
-« Ur gineɣ ara, ukiɣ ». dɣa ṭreḍqen akk d taḍṣa. tluɛa-yi-d yemma tenna:
-« Ayen I tugiḍ ad d-tekreḍ a mmi? ». Rriɣ-as-id:
-« Ur zmireɣ ara ».
Jeɛrren merra ɣillen d aṭan i yuḍneɣ, yemma tuzzel-d ɣuri tenna-d:
-« Cafuɛa-k a mmi, d acu ik-iqarḥen? ».
-« Ulac d acu iyi-qarḥen, d ajlal-agi n ṭaḍuṭ iyi-ɛettben, kufreɣ deg lḥamu, ur zmireɣ ad mḥiḥdeɣ, ẓẓay fell-i aṭas ». Dɣa rran-tt i teḍṣa.
Tesker-iyi-d yemma, tesɣam-iyi-d ɣef tdeggirt ɣer yidis n setti, ɣer yiri n lkanun. Tefka-yi-d ad ččaɣ tiɛesbanin teẓra ḥemleɣ-tent aṭas. Ččiɣ almi rwiɣ, sdaɣ-tt dayen kan. Setti tsett tarkect s zzit aceku ur tesɛi ara tuɣmas akken ad tfeẓ, wiyaḍ yuɣ lḥal ččan yakan. Weltma tamecṭuḥt yellan deg dduḥ tekker-d tettsuɣ, ula d nettat telluẓ, truḥ yemma terfed-itt-id tefka-yas teṭṭeḍ. setti tekkes ijeqduren i deg nečča, tewwi-ten ɣer terkent tessared-iten, ma d weltma tameqrant iɣder-itt yiḍes, tekker yemma terra weltma tamectuḥ ɣer dduḥ, yellan iɛellaq deg tesga, terfed weltma tameqrant, tewwi-tt ɣer wusu-nsent yellan deg tkanna. Setti tetthuzu lufan deg dduḥ ma d jeddi yesfalay i lmal ɣer lemdawed ad yeɛlef. Nesɛa aɣyul akk d tixsi d sin n werraw-nsent d imecṭaḥ, arnu taɣaṭ. Yeddem-d jeddi izamaren-nni imecṭaḥ iɛzel-iten ɣer tegrurt aceku dayen rwan imi ṭḍen yakan yemma-tsen. Maca ur aɣ-fkin ara lehna s usebaɛbaɛ, dɣa yemmeɣ jeddi yesufeɣ-iten-id deg tegrurt, yewwi-ten-id ɣer tɣerɣart n wexxam, ttergigin am isaflawen, ziɣen d asemmiḍ i ten-iqarḥen.
Siwa irrij id-yegran lkanun, tekker setti s adaynin tewwi-d iqermen terna-d isɣaren ireqqaqen s wayes ara d-tessiɣ times, tekkes inyen yellan ɣer yiri n lkanun wid teǧǧa yemma imi terra aḍajin tessew-d aɣrum. Terra isɣaren ireqqaqen d imezwura, d nekk i yettsuḍun irrij-nni alami tuɣ deg-sen tmes, aḥeǧǧaǧu yettaweḍ ɣer sqef n wexxam, tefka-d tafat d ayen izaden.
Yemma tsexsi taftilt i yersen sufella u debdar ɣer yidis ikufan aceku tella tmes tettak-d tafat, iwakken ad tcuḥ i teftilt. Jeddi yewwi-d yiwen izimer, nekk wwiɣ-d wayeḍ, nsers-iten deg tekwat yellan s nnig n lkanun akken ad seḥmun, dina daɣen I nttaǧa aḥbus i nrennu i tmes akken ad tecɛel aṭas, rnu tettaṭaf irrij ur ixetti ara zik . Amcic ur nezri ansi id-yeffeɣ almi it-waleɣ sufella n srir ɣer tama n yecbuyla, yettaẓ-d, yettaẓ-d, almi id-yewweḍ
ɣer tama n setti, dɣa tebda teslufuy-as, amcic iɛeǧb-as lḥal, yettnejbad, yettburuf deg iman-is, yemma tuɣal s azeṭṭa tzeṭ, nekk d jeddi nerra izamaren ɣer tegrurt, nuɣal-d s imeḍqan-nneɣ ɣer lkanun. Setti tenna i wemcic ad iruḥ s amḍiq-is, iruḥ yuli ɣer udekkan anda yuɣ tanumi. Teddem-d iẓdi d ṭaduṭ i teqerdec yakan akken ad tellem. Nettat tettezi iẓdi tettelem nekk sɛeddayaɣ-as tifḍirin n taduṭ. Jeddi yettel deg ubernus yeẓẓiẓin
ɣer lkanun,yeṭṭef aseffud deg ufus-is yesmentag times, yezuɣur yes aḥbus, yetturar s tergin, s yen yerra-yas cemma ɣer ddaw yiles, cwiṭ acemma isusef-d ɣer lkanun qrib yessexsi times. Setti ulint-tt-id tjenniwin tɛeggeḍ fell-as, jeddi yečaḥ isers aseffud yenna:
-« Wellah dɣa ma terna-yas!».
Iruḥ s ussu ikmumes meskin, setti tenna-yas :
-« Wezzaf i tɛeṭleḍ ar tura ».
 Yemma teɛkef taɛrurt-is deg ẓeḍwan, setti fsin ifassen-is deg tulma, uɣalent staɛfant, qiment-d ɣer lkanun grent-iyi d alemmas.
Tignawt tesgemgum asemmiḍ igezzem lḥes ur yelli berra, teɣli-d tasmuḍi annect. Setti tḥemmel ayi-tesedhu, tettawi-yi-id timucuha, timeseɛraq, isefra-nni yeccuren d lemɛani. Jeddi tewwit tnafa, yeṭes yebda asxerxar as-tiniḍ d aɛejmi-nni yemezlen. Nekk iḍes yugi a yi-d-yas, aceku ṭṣeɣ tameddit n wass mi d wḍaɣ deg uɣarbaz. Cbiɣ win ittɛawazen uḍan, kmumseɣ, zedwaɣ ɣer irebbi n setti teslufu-yi, tkemmez-iyi deg uqarru, tezzuzun-iyi, as-tiniḍ d lufan-nni n dduḥ ula d winna muḥal tefka-yas annect-a n tayri, aceku nekk tḥemmel-iyi aṭas yerna d aqcic n cuq ala nekk isɛen. Tayri n setti ɣer ɣuri tugar tin n yemma aceku ɣur-s i ufiɣ ayen bɣiɣ yerna ala nettat iyi-sedhuyen muḥal nuɣnaɣ anda tella, muḥal tesɣunza deg-i, xedmeɣ akken bɣiɣ. Maca muḥal tunef-iyi xedmeɣ tin n diri, muḥal tɣul-yi deg wayen yelhan, axemem-is d uḥebbar-is yezga fell-i.
Times truḥ texsi merra, siwa irrij id-yeqqimen di lkanun yemma tessaɣ taftilt yellan deg udebdar, tenneḍ tiɣerɣart akken ad tizdig i uzekka-nni. Akken tfuk tunḍa terra timeslaḥt ɣer tekwat, tuɣal tefsi agus tɛelq-it sufella n ucacfal, tddem-d weltma tamectuḥ yellan teṭes deg dduḥ tewwi-tt yid-s ar tkanna anda tella yakan weltma tameqrant. Nekk teǧǧa-yi ɣer setti aceku tezra yid-s i ganeɣ. Tekker setti s adekan teks-d iceṭṭiḍen, tessa-d deg tɣerɣart, ar yiri uẓeṭṭa ḍelqeɣ tinegnit, tdel-iyi-d, tuɣal terna-n ɣer yidis-iw tberk-d fell-i am afrux mi ara yezdel
ɣef temellalin. Nekk kmumseɣ tigecrar-iw wḍent-d s aččamar-iw.
Uɣalaɣ sumteɣ afus n setti s wayes tḥers-iyi-d s idmaren-is.
Ḥulfaɣ iman-iw ulac win yellan am nekk di ddunit, aceku ḥemleɣ ad iliɣ ar yidis n setti. Tuɣal setti-nni ɣur tḥencaɣ tewwi-tt tnafa di cedda n ɛeggu, zriɣ tebɣa ad tgen zik, maca ɛekreɣ-tt aceku ur yi-d-iris ara yiḍes.
Wwiɣ-d tafat s wudem sellaɣ ilmal s adaynin ittara ifaẓ, ula d askerwec yerna-d, ayen yemḥaḥden sliɣ-as. Jeddi yettneqlab deg ussu yettargu, yesmermug am wegrud-nni yettrejrijen. Uɣaleɣ terkeb-iyi tugdi, ṭɛeɣ ɣer setti almi ɛeblaɣ ad kecmeɣ s iciwi-is. Askerwec yegguma ad yekkes, s imal irennu s imal trennu tugdi, ɣilleɣ d imkerḍen tedduqes-d setti s tnafa tufa-yi-d werɛad ṭiseɣ, ckenṭḍaɣ deg-s, tewhem tenna-yi-d:
-« Ayen aka ur teṭṭiseḍ ara ar tura ammi? Acu ik-iceɣben? ».
-« Selleɣ i uskerwec a setti, ugadeɣ! ».
Dɣa teṭṭef-iyi tḥerṣ-iyi-d ɣer yedmaren-is tenna-d:
-« Ur ttugad ammi, ur tufiḍ i yellan, d iɣerdayen i iteddun di sqef, yenɣaten usemmiḍ, yerna ur tufiḍ ara tagadeḍ ammi, ulac win izemren ad yezger ẓẓarb n wexxam, win ara d-iɛeddin tilas yella ubeckiḍ n jeddi-k ».
Akken sliɣ i wayen iyi-d tenna setti, tebra-yi tugdi. Cwiṭ acemma jeddi yuɣal yettnazaɛ, ɣilleɣ yuḍen, selleɣ ilḥes ɣer nnig udekkan, maca ḥṣiɣ yella dinna wemcic. Jeddi iheddar weḥd-s, ur fhimeɣ dacu i yeqqar, yettfeẓ imeslayen setti imi is-tesla terra-tt iteḍsa, yerna mi ara tettaḍsa, ur tezmir ara ad teḥbes.
Asemmiḍ yesleblub, tignewt treɛed, aɣyul deg daynin yerraɛreɛ, yegr-d ajaɣiɣ-is, yesetma krent-d isnat ttrunt, nekk bedden yenẓaden uqarruy-iw, yeccarew weksum-iw, ṭɛaɣ ɣer setti am uḍiḥan yerna skuṭfaɣt merra.yemma tsedhuy yesetma de tkanna iwakken ad uɣalent s iḍes. Tuɣal tegnewt tres, ters-d talwit, maca ur teɛeṭel ara aceku nesla iwayen yeṭṭardqen ɣer tama n lkanun yerna jeddi iɛeggeḍ s wayen yesɛa:
-« Ayaaa....! ». id-yeqqimen
Setti tekker-d deg ussu, s tufɣa n laɛqel tecɛel taftilt, ḍefreɣ-tt-id akken ula d nekk, nufa d jeddi ziɣ id-yeɣlin ɣef umṭraḥ-is, taqerruyt-is tenta di lkanun cwi kan ulac irrij, siwa
, nrefd-it-id, yeḍfi marra wudem-is s iɣed wembuxen, aqerruy-is yeččur d iɣed, tewwi-t setti ɣer terkent anda ara yessired. Akken yebda tarda, iḥulfa i waman-nni d isemmaḍen mačči d kra, yerra-d urfan ɣef setti. D tinna qqaren:
- « Ucen sfeqɛent yerẓaẓen yerra-d urfan ɣef yebẓiẓen ».
Yenṭaq jedi ɣer setti yenna:
-« kra yekka yiḍ d nekk sewaleɣ-amin, tugiḍ a yi-d-terreḍ awal
».
Setti tuɣal ɣer teḍṣa-nni-ines tenna-yas:
-« A winna d buberrak ik-yeṭfen a yamɣar ».
Yessared jeddi s waman-nni ɣas akken semmeḍit, ṭarḍiqent tuɣmas-is, iruḥ yuɣal s ussu iwaken a t-id-tuɣal terwiḥt. ma d setti ur tuɣal ara imi teẓra d lawan n tukra, tessared, tecɛel times, tessew lqahwa, d wamek i iɛeggeḍ uyaẓiḍ deg taɛrict, dɣa kren-d ak imiren, maca nekk uɣaleɣ s ussu n jeddi. Akken swan akk lqahwa, tluɛa-yi-d yemma akken ad d-kreɣ ad heggiɣ iman-iw ad ruḥeɣ s aɣerbaz. Nekk ur bɣiɣ ara a d-kreɣ imi ur rwiɣ ara iḍes aceku ur ṭiseɣ kra yekka yiḍ, yernu ugadeɣ ad ruheɣ ad yeɣli wass am yeḍelli-nni, ɣas akken xedmeɣ-d ciṭuḥ n tebɣest, ḥerkeɣ iman-iw deg ussu, walaɣ-d setti teṭef afenǧal n laqhwa taberkant, neki riɣ-tt aṭas aceku tesnum-iyi-tt setti maca ttagadaɣ jeddi. Teqmec-iyi-d setti allen-is, tekker tesbirciw ɣef lkanun, awaken ad-ɣum jeddi ur yi-d-yettwali ara. Jeddi ur s yehwi ara lḥal imi tɣum akk lkanun yenna:
-« kcem a lkanun, kcem!! ».
-« D asemmiḍ a yamɣar ».
-« Asemmiḍ ɣef madden akk mačči ala fell-am ».
 Nekk yuɣ lḥal lqahwa tewweḍ s aɛebbuḍ-iw. Syen tekker setti terfed aderraɛ i tewwurt, tellit-id tenna:
-« Ah a d ussan imellalen ».
Tenna-yas yemma:
- « Dayemmi kra yekka yiḍ tignawt tesgemgum, ziɣ d adfel id-yeɣlin ».
Ufgeɣ s lferḥ, uzleɣ ɣer wemnar n tewwurt, walaɣ ddunit akk d tamellalt, yessat akk wedfel, kseɣ aɣbel ruḥeɣ qbala ɣer wussu n jeddi i ǧiɣ yeḥma, tetbeɛ-iyi-d setti terra-yi-d taduli tenna:
-« Ṭṭes tura a mmi, kra yekka yiḍ ur iris cfer-ik ɣef gma-s, melmi ik-yehwa kker-d, assa yefka-ti-d Rebbi ikec ad testaɛfuḍ
». Dɣa ɣlint walen-iw iman-sent, iɣedr-iyi yiḍes.
Acḥal yuɛar lḥif ? acḥal yuɛar laẓ win yeṭṭef ? d annect-a i yettḍeggiren amdan ad yexdem ayen ɣef ur yebni. d annect-a i yessawaḍen amdan ɣer lmuḥal maca llan wid yelluẓen sɛan tabɣest, zewren-d laɛqel ɣer sdat, qublen taswiɛit ɣas akken qessiḥet.
Dda waɛli d imelliẓ, d yiwen wergaz yesɛan tirrugza d nniya maca nniya-s d tazurant. Yesɛa tabɣest d leslaḥ i si yettqabal taswiɛt n ddiq. Γas akken tudert-is akk d iɣeblan d uḥebbar, muḥal yemmazed ufus-is ɣer tukerḍa, imi taswiɛt-nni d lɛib ad d-yessukes yiwen i wayeḍ tukerḍa, neffun amdan-nni seg taddert. Teḥres teswiɛt ɣef dda Waɛli mačči d kra, ilaq ad d-yessiyes lqut-is.
Dɣa yerfed aɛekkaz yettṣerrif, iteddu ɣef tudrin yessutur tin n Rebbi aceku yuɛar laẓ mi ara ad-yaweḍ s amnar n tewwurt.
Adrar yettak-it i wayeḍ, yelḥa I yiṭij d lahwa, yelḥa i weẓɣal d usemmiḍ, yelḥa deg wass yelḥa deg yiḍ. Yal taswiɛt yemmuger-itt akken tella, telha neɣ diri-tt. Abrid ɣezzif ulac win ara t-iqeḍɛen, tizi mi yefel ad d-ban tayeḍ maca muḥal yefcel, yessaram ad yali fell-as wass.
As n 12 yennayer, imelliẓ yewweḍ tameddit n wass ɣer yiwet n taddert ideflawen maca aggaḍ-is yella-d s tmara, aceku d lawan n tegrest. Ass-nni yeqers-d, ugeffur macci d kra, yuɣal adfel iɣelli-d d icelliqen, asemmiḍ yesɛa tisuqas, imelliẓ iteddu ḥafi ur yersi kra i yidaren-is, yerẓa-t usemmiḍ d uqarrif rnu laẓ.
Yeḥṣel anda ara yer? Anda ara yesdari aqaruy-is? yettḍeggir iman-is s tmara almi yewweḍ ɣer tlemmast n taddert, anda sɛan tajmaɛt, dɣa yekcem ɣer daxel yedduri s daw n wesqif-is. ṭlam iruḥ ad d-yeɣli, imezdaɣ n taddert-nni kecmen akk s ixxamen di cedda n usemmiḍ, arnu adfel yegzem tikli. imelliẓ ur d-yufi ḥed deg webrid-is ad t-yesteqsi neɣ ad yetḥennec ɣur-s.Yemttuttel deg ubernus-is yeṭṭes deg tesga n tejmaɛt.
Ass umenzu n yennayer imdanen n taddert ttgen-d imensi am laɛwayed, seksu s iyuẓaḍ. ttawin-asent itwelliyin-nsen maca llan wid id-yessufuɣen tarbuyt ɣer tejmaɛt n taddert.
Ihi am laɛwayed ilmeẓyen fɣen-d ɣer tejmaɛt, ur kcimen ara ɣer daxel aceku imi muqlen, xuylen kra ɣer s ddaw n wesqif, ur yemḥaḥed, ur d-imeslay…!kukran ula at-laɛin, neɣ at-qarben, susmen kan qqimen txemimen amek ara s xedmen ? Cwiṭ acema ata iteddu-d yiwen wemdan, yelsa-d atabani d tbernust d imellalen, yezzuɣer-d arkasen, yettruzu-d asalu s tmara, yewwi-d yid-s tarbut.
 iban d imensi ara d-yessufaɣ, ula d ilmeẓyen-nni d imensi ahat ittrajun, fell-as id-fɣen, aceku win ara d-yefɣen ass am ass-nni yessuli laḥsab-is yufa-yas-d tifrat. Lḥaǧ Mussa yassaweḍ-d ɣer tejmaɛt, iluɛaten-id:
-«Azul fell-awen a tarwa».
-« Azul a Dda Lḥaǧ Mussa ».
-« Ayen akka ur tekcimem ara ɣer wesqif, neɣ yahwayawen usemmiḍ-agi ? ».
Ilmeẓyen ur ten-id-yuli wawal, gugmen. Lḥaǧ Mussa ur ten-yeḥris ara, yesres lǧefna id-yewwi, iqareb ɣer daxel n wesqif ad iwali d acu yellan daxel! Yefka tamezzuɣt-is, nɣan akk lḥes dɣa yesla i wayen yettnazaɛen deg teɣmart n wesqif. Iqareb ɣur-s, deg ufus-is taftilt, iban-as-d d amdan i yeṭsen dinna. Iluɛa-t lḥaǧ
Mussa yessakit-id deg tnafa:
-« Azul fell-ak ɣer taddert-agi neɣ! ».
Imelliẓ yejmaɛ-d iman-is deg lqaɛa, s tmara id-yessufaɣ awal deg usemmiḍ:
-« Azul agma ».
Dɣa lḥaǧ Mussa imi yesla i wawal id-yefɣen seg imi n imelliẓ-nni, yerna s tmara id-yessufaɣ awal deg usemmiḍ, iɣaḍ-it yenna-yas:
-«Ansi id-usiḍ albaraka?».
-« Nekk usiɣ-d s lebɛid, lqaɛa d ussu-yiw, igenni d taduli-iw, rebbi yettwali-d ».
Din kan lḥaǧ Mussa trejf-d tasa-s fell-as. D Rebbi it-id-iwelhen
ɣer dinna, imi leqbayel deg leɛwayed-nsen ttgen aka, sufuɣen tarbut i yinebgi n Rebbi, naɣ ttawin-t s axxam iwakken ad yečč.
Lḥaǧ Mussa d yiwen wemdan yelhan atas, yeččur wul-is d lxir, arnu d win yesɛan cci imi ahat d annect-a it-yeǧǧan iheddar tafenṭazit. Yemmaɣ ɣer tarbut-nni id-yewwi ɣer tejmaɛt, iqareb-it i yimelliẓ ɣer sdat-s, imelliẓ quren iɣesmaren-is ur yezmir ad ifeẓ deg cedda usemmiḍ, s yen inced-d akk ilmeẓyen yellan din akken ad ččen. Yekkar Lḥaǧ Mussa ad iruḥ, yesuter i yelmeẓyen ad as-rren tarbut s axxam melmi i tekfa, syen iluɛa imelliẓ yenna-yas:
-« kker fell-ak ad tedduḍ yid-i s axxam-iw albaraka, ad tenseḍ iḍ-agi, ad teččeḍ ad tesweḍ, yerna aqla-k tbezgeḍ akk, ad tessekweḍ iceṭṭiḍen-ik, azekka rray aseɛdi ad t-id-yefk Rebbi ».
Imelliẓ yeqbel laɛraḍa n Lḥaǧ Mussa. Yedda s axxam-is, yečča yeswa, yeṭes.
Azekka-nni sbaḥ yekker-d zik,yeẓul lefjer. Lḥaǧ mussa d tmeṭṭut-is slan-as-d mi d-yekker, dɣa kkren-d ula d nutni. ẓulen sewwen-d lqahwa, sawlen-as i yimelliẓ yusa-d, swan lwaḥid.Mi ifuk imelliẓ yedem-d taculiṭ-is yerrat ɣer weɛrur-is, yenṭeq ɣer
Lḥaǧ Mussa yenna:
-« Awen-ibarek Rebbi a yaxxam n lxir, awen-id-yer rebbi deg ccan-is, ǧiɣ-awen lahna». Yenna-yas Lḥaǧ Mussa:
-« Anda aka ara truḥeḍ albaraka? Yella anwa tesɛiḍ ad truḥeḍ
ɣur-s? ».
-« Ad ruḥeɣ ami, ur bɣiɣ ara ad aẓayeɣ fell-awen, ahat mazal ami lmumnin aka am kunwi ».
Lḥaǧ Mussa yegguma as-iserraḥ, iger-d limin ur iruḥ, iɣaḍ-it dayen kan, yerna iberdan reglen merra, aceku aṭas n wedfel i yewten deg yiḍ-ni, werɛad yerriẓ usalu. Imelliẓ ur yezmir ara ad yerreẓ asalu weḥd-s, yegra-yas-d kan ad yeqqim, dɣa yesres taculiṭ-is, yuɣ-as awal i Lḥaǧ Mussa. Deg ass-nni yuɣal Imelliẓ d yiwen ger twacult n Lḥaǧ Mussa.
Tawriqt n Imelliẓ tuli-d, imi yesɛa amḍiq-is ger twacult n wemdan-agi lɛali. Lḥaǧ Mussa yesɛa tameṭṭut d sin n warraw-is, tawacult-agi tettɛici deg teswiɛt i gerzen, ur ten-ixuṣ kra.
Ɛeddan wussan, imelliẓ yufa-d iman-is yesɛa amḍiq ger twacult-nni, ḥemlen-t aṭas xersum arraw n lḥaǧ Mussa aceku iteddu-yasen deg lebɣi. Maca akken yebɣu yili, yettḥulfu i yiman-is d aberrani, d taɛkemt meqqren ɣef twacult. Dɣa iruḥ yessuter deg lḥaǧ Mussa ad as-d-ifek ayen i deg ara yedhu, yerna ad-yesiyes lqut-is, yesuter ad as-yesken tafarka-s iwaken ad as-tt-yefres. Lḥaǧ mussa yehwa-yas aṭas wayen is-d-yenna maca ur yeḍmiɛ ara deg-s ad yexdem. Yettwali-t d lmendad i warraw-is, ḥemlen-t farḥen yes maca yedda-yas ilebɣi.
Yebda Imelliẓ lxedma di tferka n lḥaǧ Mussa, yal ṣbaḥ as-heggin aɛwin ara yawi. Arraw n Lḥaǧ Mussa, ulac ad-kecmen ur d-steqsayen ara ɣef Imelliẓ, ma ulac akk, ad ṭfen abrid ɣur-s, anda yebɣu yili ad t-awḍen. Netta diɣ iferraḥ mi ara ten-id-iwali, yetturar yid-sen, setten lwaḥid aɛwin-nni i yettawi yid-s.
Annect-a merra, tameṭṭut Lḥaǧ Mussa ur s-yehwi ara lḥal aceku am akken yekkes-as arraw-is, am akken ḥemlen-t aktar n yemma-tsen. Iyur-itt cciṭan, isexreb-as tirga. Teɛreḍ ad tecetki i wergaz-is maca tugad aceku iḥemmel imelliẓ arnu ur s-d-yessukes ara ayen n diri. Tezra ur s-d-yettaɣ ara lza. Amek ara texdem nettat yeɛyan deg melliẓ? Akken qqaren at zik:
-« Inebgi n yiwen wass d afessas, wis sin d amessas, wis tlata rfed aɛekkaz ddu fell-as ».
Am laɛwayed, tekker-d zik iwakken as-theggi aɛwin,texdem-as
ɣer daxel ssem. Imelliẓ yekker-d yerfed aɛwin-is ɣer weɛrur-is iruḥ, yewweḍ ɣer lmelk, iɛellaq-it ɣer ṭejra, yebda ixeddem.
Cwiṭ acemma, yesla i warrac-nni wḍen-d, luɛant-id s lebɛid:
-« Rebbi ad iɛin a Dda Waɛli ».
-« Εeslama-nwen a yarraw-iw ». Yiwen deg warrac-nni yelluẓ, yenna-yas:
-« A lluẓaɣ, bɣiɣ ad ččaɣ ».
-« Ruḥ ammi atan waɛwin iɛellaq ɣer ufurek n tzemurt ».
Aqcic yuzel isers-d aɛwin, yenna:
-« Iyaɣ ad teččeḍ yid-i »
-« Ečč kan a mmi s tezmert-ik, nekk ur luẓeɣ ara ».
Yemmaɣ weqcic yečča almi yerwa.
Ass iteddu , d azal, tameṭṭut txaq ɣef warraw-is, maci d laɛwayed ttɛeṭṭilen annect-a. Din kan teqlalaḥ-d tasa-s, temekta-d d akken ttruḥun ɣer imelliẓ yernu tetten lqut-is. Tekker fell-as truḥ, tewwi abrid ur teɛqil almi tewweḍ ɣer dinna tufa mmi-s deg rebbi imelliẓ yeṭef-it yettru fell-as, terna ula d nettat teɣli
ɣaf mmi-s tettru, tettmeǧid, tettsuɣu tekkat deg yedmaren-is, teqlalaḥ, d mmi-s uɛebbuḍ-is i tenɣa. Imelliẓ, tdewwar yes ddunit ur yeẓri d acu ara yexdem? Yugad ad yenneḥcam ɣer
Lḥaǧ Mussa, yerfed aqaruy-is ɣer igenni yenna:
-« A Rebbi ɛzizen ur yittḥeccim ara, deg-k iṭfeɣ, ɣer ɣur-k tifrat, win ixedmen ayen n diri ad yemlil yid-s, ɛennaɣen ɣur-k gas-d ttawil i weqcic-agi ».
Ur d-ifuk ara Imelliẓ ddeɛa-s, yewed-d yiwen wemYar, ibed ɣer uqaruy n waqcic-nni yemmuten, yenṭaq wemYar yenna:
-« Amenyaf, amenyaf, win ixedmen kra ad t-yaf, aqcic yeɣli-d deg tesraft, win itt-yundin d yemma-s ».
Yefaɣ-iten akk laɛqel, gugmen merra. Yuɣal wemYar yenna:
-« Nekk am Imelliẓ yebɛed wansa id-ruḥaɣ, win iyi-d-iceyɛen ur t-id-qaraɣ, keč a yimelliẓ d ayen yelhan ik-budaɣ, kem a tameṭṭut yelha yisaɣ, d lawan tura ad nedheɣ aqcic ad yekker, nekk ad ruḥeɣ ».
AmYar iruḥ aqcic yekker-d, ferḥen merra. Nutni fren tidett ɣef
Lḥaǧ Mussa, ur yeɛlim ara s wayen yeḍran d mmi-s, ur bɣin ara ad xedmen cwal ger-as d tameṭṭut-is. Nettat tɛuhed imelliẓ ad t-ṣṣer deg wexxam-is, ad t-ɛuz am netta am warraw-is d wergaz-is, aceku yeṣṣer-it.
Deg tedyant-nni , imelliẓ gran-as-d wussan yelhan, yuɣal yezweg yeɛa-d derya, yettɛic yid-sen tudert zeddigen.
Acḥal yuɛer mi ara k-tt-awin yemdanen d imi, yerna deg wayen ur texdimeḍ ara. Acḥal yuɛer imi ara k-d-swejden tawaɣit
ɣef ur tebniḍ ara. Aka id tudert, yal taɣawsa di ddunit yefka-as
Rebbi amsaɛef, am tizeɣzeɣt d tidet, lferḥ d lqarḥ, taḍsa d imeṭṭi...atg maca ur yettdum ara wayen d diri, dima d ayen n lɛali i irebḥen ɣer tagara. Akken yebɣu idum lbaṭel, yiwen wass ad iruḥ, ad yettwattu, ad d-beggen tidet udem unṣib, ad d-teflali am yiṭij ur yezmir ḥed ad tt-iɣum. Tafat-is ad teḍwi adrar aẓaɣar, ṣeḥra d lebḥar, akken yeqar yenzi : « akken yebɣu yeḥmel wasif, idɣaɣen-is zgan reṣṣan ». Win izerɛen kra at-yemger, d lxir neɣ dayen nniḍen. Ula deg nurar imi ara serwaten, sizdigen naɛma, ferrun lḥeb ɣef alim. Ala tidet id-yettgrayen ɣer tagara,
ɣas qerriḥet neɣ ẓayet.
Qasi, d yiwen wergaz id-ilulen deg yiwet n taddert ger tudrin n leqbayel, yettidir ger imezdaɣ-is, yetturebba-d s teqbaylit-is s yedles-is, yettumɣur ger imawlan-is d ddarya n leɛmum-is aceku netta d awḥid, ala netta isɛan imawlan-is. Asmi yelḥeq d aterras, yezweǧ lak d yiwet n teqcict i wumi qaren
Wiza. Qublen ddunit akken tella, yal taɛkemt buben-tt, ṣebren i yal lmaḥna. Xedmen tamurt, sasayen-d amɛic-nsen n yal ass, qublen lḥif d laẓ s tebɣest. Muḥal muden afus-nsen i wayeḍ, neɣ gren afus deg ulac, begnen-d udem azedgan ɣer lɣaci, snen-ten d arraw n leḥlal, d wid yattaṭafen deg lḥerman-nsen.
Qasi yesɛa-d tlata n teḥdayin lak d Wiza. Tamenzut d
Werdiya, talemmast d Farruǧa, ma d tamezyant d Juhra.
Iḥemmel-itent aṭas baba-tsent, yefka-yasent azal d ameqran, ɣur-s d nutenti id kulec, muḥal yesnuɣni-tent, neɣ yexdem meḥyaf ger-asent. Ixeddem iḍ d wass, iwakken ur tent-yettxaṣa kra, iwakken ad d-krent deg nnif d lḥerma, ad sɛunt amḍiq deg tmetti, atent-id-ttmektayen medden deg ayen yelhan. Yettwali
ɣer sdat, ass-mi ara d-afent iman-nsent waḥd-nsent, injar-asent abrid n tafat d talwit, iga-yasent tilisa, yesɣar-itent deg laɛwayed n lejdud. Tamuɣli-s truḥ s lebɛid, yezra kra n win izerɛen kra at-yemgar.
Qasi abrid-is zeddig, lxedma-s tebna ɣef tidet aceku tidet yiwet kan, ulac tikerkas, akken qaren : « Daw webrid, nig webrid u laqrar d abrid ». Abrid n tidet d win yesufuɣen, d win yettdumun maca bab n tidet, yezga zzin-as-d iɛewwiqen d iɣeblan.
Ddunit tettɣuru, imi Qasi ur iḥedder ara i wayen yezreɛ ad yemɣi aceku tusa-d lmut tewwi-t deg laɛmer-is 24 iseggasen.
Yeǧǧa-d tameṭṭut-is d yessi-is d tigujilin, tamenzut tesɛa 10 iseggasen, talemmast tesɛa 07 iseggasen, tis tlata neɣ tameẓyant deg-sent tesɛa 05 iseggasen. Wiza d tameṭṭut d wawal, terfed ayen yeǧǧa wegraz-is, tedda deg webri-is. Deg lxedma-s s axxam-is, ur tesɛi tufɣa mebla taluft, ulac win ara tt-id-ibedren deg yir awal, ttawin-tt d amedya, yemut wergaz-is yeǧǧa-d wayeḍ, tebrek ɣef yessi-s, teḍmen-asent amɛic-nsent, ur tessuter yiwen. Tɛuhed argaz-is ad teqqim ɣef yessi-s alama temmut.
Teḥres agus, tcemmar iɣalen-is, tettkel ɣef Rebbi d derɛ-is.
Baba-tsent ur sent-id-yeǧǧi ḥed ala ɛemmen-sent Ḥmed i yettqabalen tawacul-is s lḥif ur yeqḍiɛ ara maca yettɛawan tawacult n gma-s s wayen yezmer, yettak-asent ayen imi iweɛɛa.
Tiqcicin-agi ḥemlent ɛemmen-sent aṭas aceku ttwalint-tt deg wemḍiq n baba-tsent,kkrent-d ger warraw n ɛemmen-sent, am akken d atmaten n tɛebbuṭ.
Ḥmed yettuɣal s lmendad i yessi-s n gma-s akken iwata, d netta i sent-iqeṭṭun, i sent ittaǧwen. Yal leɛwacer yettenfaq-asent, i tekkes ɣef wul-nsent lxiq, itekkes i warraw-is, yettak i yessi-s n gma-s, awi-d kan ad tent-iwali ferḥent.
Ussan zerben ruḥen, almi semden acḥal d aseggas, tiḥdayin mdent, Werdiya d tamenzut wḍen-tt-id i zwaǧ. Wiza tinna akken iɛawzen uḍan, tinna yelḥan ḥafi i wegris d usemmiḍ, tinna yeṣren yal lɛib s tfawet...atg, yewweḍ-d wass ur tesɛedda ara rray-is sdat n win ulews-is, d Ḥmed i yuɣalen deg wemkan n wergaz-is.
Werdiya tezweǧ deg taddert-is, axxam-is amaynut , am axxam n baba-s aceku ula d nutni d imdanen n lɛali, d wid yesɛan nnif d lḥerma, teɛdel d wergaz-is, akken qaren yufa wezduz afus-is maca xas tettidir deg wexxam n wergz-is, ur teǧǧi ara yemma-s d yessetma-s d warraw n ɛemmi-s, tettḥebbir-asen, tuḍen aɣbel-nsen aceku d nettat id tameqrant deg wexxam, d nettat i wumi tḥekku yemma-s lbaḍna-as, yid-s id-temɛawan taɛkemt, akken i ttrunt akken i ḍsant.
Wiza muḥal yesseɣfel-itt zman, muḥal tettwakellex, teḥrec, tettfaq i nda imi ara tekkat. Ayen yellan twalat, ala ayen iwumi tɛemed, akken s tenna tixsi : « Ulama kessaɣ zelmaɣ ».
Tamuḥqranit tessawaḍ amdan ɣer lmuḥal, tesegririb-it, tessawaḍ-it ad yesexreb tudert n yemdanen nniḍen, ur ttqilin yiwen, gellun ula s igujilen, iwakken kan ad awḍen s iswi.
Sewjaden-as-d tixeftin, iwakken as-rẓen afud, a tt-smesxen ad d-snulfun deg-s ayen ur nelli. Wigi d wid iḥemlen ad swen idamen n wiyaḍ, dwid yettcebbiḥen lɛar, leqmen leḥlal s leḥram, d wid yeffeɣ nnif yezdeɣ-iten uɣilif, d wid ileḥḥun ɣef uɛebbuḍ am izerman, bɣan ad werten ayen id-yeǧǧa Qasi, at-ksen i yessi-s d tmeṭṭut-is. Yal wa ansa id-yejgugel, ihi xas leḥriṣ id-yellan fell-as muḥal tenna zant neɣ rɣant, terra kan ɣer daxel teqqim, ur tebɣi ara ad d-tefḍeḥ taluft, teẓra tasusmi tugar leqḍeɛ, d leɛqel i tent-iferrun.
Wiza teṭṭef-d tama n ijehliyen-agi yebɣan ad tt-ḥecmen.
Walan d akken tameṭṭut-agi i qeṣden mačči d menwala, tesxerbasen lewhi, tessufaɣ-asen tirga mxalfa maca leḥriṣ yezga fell-as, yal ass d acu n sebba ara s-d-afen, ula d alews-is Ḥmed ḥeqren-t, ur yesɛi win i ɣer isenneḍ. Wiza ɣas akken weḥd-s, teggul ur yewwi yiwen tamurt n wergaz-is, d Ḥmed i yesɛan azref ad tt-yawi.
Taluft tleḥḥu tettezi-d deg wass ɣer wass, wid ara tt-yefrun ur d-giren ara iman-nsen akken ad jebren iɣisi. Walan merra tizeɣzeɣt iɛeddan ɣef Wiza, Ḥmed ur yezmir ad yexdem kra weḥd-s mgal taddert, dduklen merra i lbaṭel, win imi zin ad t-ḍfin, ayen id-yenna uqerruy-nsen at-xedmen. Ulac aḥezzeb, ulac leḥya. Ḥerṣen tameṭṭut-agi ɣer lḥiḍ, akken iswi-nsen ad t-awḍen.
Yesderɣel-iten uɛebbuḍ-nsen, yewwi-ten deg yir abrid.
Ddunit ur yezmir ḥed ad tt-yeqḍeɛ, tidet ur yessaweḍ yiwen ad tt-yeffer, ɣef waya annect tebɣu tḍul tudert n wemdan amesbaṭli, ulaqrar-is d lfani, ulaqrar tidet ad d-teflali.
Ass-nni d amenzu n tefsut, ifrax cennun yal wa s ṣṣut-is, iṭij urɛad d-yuli, tafat tefrari teḍal-d deg cqayeq. Wiza tekker-d, teẓul ṣbaḥ, akken tekfa taẓllit tedɛa s lxir, tessuter deg rebbi ad tt-id-yerẓaq nettat d yessi-s aceku imir taswiɛt ur tesefraḥ ara, imdanen akk nḥafen. As-d-yer ttar deg iɛdawen-is, ad biɛden fell-as, tedɛa i yessi-s ad sɛunt zhar, ad mlilent d darya n laḥlal ara sent-iḍemnen tudert yelhan. S yen tekker tecɛel times, terra taṣfayt ad d-tessew lqahwa. Truḥ ad d-tessaki yessi-s aceku ilaq ad d-krent zik akken iqaren.
 «as amenzu n tefsut ilaq imdanen akk ad kkren zik». Ad qablen tefsut iwakken ad yekker zhar-nsen. Yessi-s ɛegzent ad d-krent, dɣa tenna :
-« Kremt a yessi d lawan, assa d amenzu n tefsut ».
Ferruǧa d Juhra, ttnejbadent urɛad ur d-ukint si tnafa
Tuɣal tluɛa-tent i tikelt nniḍen
-« Ferruǧ Juhra, kremt a yess-i , akken ad yekker ssaɛd-nkent ».
Tiḥdayin ukint, qiment-d deg ussu, luɛant yemma-tsent :
-« Azul a yemma ! »
-« Azul a yessi ɛzizen, taṣebḥit tamerbuḥt ncallah a dig Rebbi ass-a ad-yeglu s ssaɛd,ad tewḍemt akk lebɣi n wulawen-nkent, ad ibaɛed fell-akent yir taswiɛt, akent-yemnaɛ deg ayen yuɛren, akent-yeg Rebbi am tzizwa, ad temgremt ayen yelhan, akent-yeṣṣar
Rebbi ncallah ».
Tiḥdayin nant :
-« Amin a yemma ɛzizen ».
Acḥal tecbaḥ tefsut s izeǧǧigen. Tignawt teṣfa ulac acemma usigna, iṭij yezmumeg-d ad d-yali. Ferruǧa d Juhra lsant tiksiwin-nsent, swant lqahwa, qaɛdent axxam-nsent. Wiza teffeɣ-d ɣer wefrag, temuqel tignawt tenna :
-« Ass-a ad ruḥeɣ ad d-megraɣ taɣeddiwt, ad d-xedmaɣ imensi n tefsut ».
Tluɛa yelli-s tenna :
-« A Ferruǧa... ».
-« Anɛam a yemma, d acu ? ».
-« Ad truḥeḍ a yelli s axxam n nana-m Werdiya, as-tiniḍ ad d-ruḥ temeddit ad ttečč imensi, yerna ad tnes ɣur-neɣ imi d amenzu n tefsut ».
-« Yirbaḥ a yemma, ad fakeɣ kan tarda iceṭṭiḍen-agi a ten-fesreɣ
 i takawt, ad ruḥeɣ nekk d Juhra ». Wiza tefraḥ aṭas s yessi-s imi ur txab ara ttrebga-s.
Taffeɣ Wiza deg wexxam, tuɣ abrid srid ɣer tebḥirt akken ad d-tekkes taɣeddiwt, s wayes ara d-teg imensi. Tibḥirt mači d tin ibaɛden ɣef taddert. Tewwi yid-s taqabact d wemrar.
Teffeɣ s nniya-s, s wul zeddigen am waman, teqṣed taluft-is.
Teǧǧel d tilemzit maca muḥal ibder-itt-id yiwen deg yir ameslay, tettedu s lqis, tessen anda ara tsers iḍarren-is, imezdaɣ n taddert-is snen-tt d tameṭṭut d wawal maca llan yemdanen itt-iɛusen, yeṭṭuqet uwehhi fell-as, anda tebɣu truḥ sbedden win itt-yeṭṭafaren, bɣan ad d-snulfun deg-s ayen ur nelli, iɛdawen n tudert.
Yella Belqasem d Rabaḥ d imdukal, Belqasem d ṭamen n taddert. Rabaḥ d yiwen yesɛan tazmert, cci d sebɛa yergazen, ɣef aya i t-ttqadaren medden, yerna ttageden-t, ma yenna-d awal iɛedda. D tagi id ddunit, win iweɛɛan wayeḍ at-yečč. Γas llan wid iwalan lbaṭel iɛeddan ɣef tmeṭṭut-agi, rran iman-nsen kra ur yelli aceku wlac win izemren ad-yessaɛli awal sdat yemcumen-agi, wlac win izemren ad yekkes lɣiḍ iwayeḍ, ur ttwalin ur sellen. Tiyita is-iḥussen ala win it-ḥuza, ala Wiza d Ḥmed i yezran i ten-yuɣen. Yal ass d amennuɣ yid-sen, d wigi i yebɣan ad snegren Qasi ad ččen lḥeq n yessi-s di ddunit.
Tekcem Wiza ɣer tebḥirt-is ad d-temger taɣeddiwt.
Tiseɣlit teǧǧa-tt telli imi tekcem aceku tezra ur tettɛeṭṭil ara ad d-teffeɣ, d aggaḍ d tuɣalin. Belqasem d Rabaḥ swejden-d tawaɣit, ruḥen wwin-d yiwen ger warraw n Rabaḥ, selsen-as lebsa n lqayed, skecmen-t ɣer tebḥirt anda tella Wiza maca ur ten-id-wala ara. Fren-t rrif ucekrid, rran fell-as tiṣeḍwa uzemmur akk d yesɣaren. Weṣṣan-t, melmi iwala Wiza teffeɣ-d deg tebḥirt, tebda-d abrid s tikli, ad-yali aɣalad ad d-yeffeɣ ad iruḥ srid ɣer uɛudiw is-d-wwin, ad t-yaf yettwaqen ɣer usefreg ddaw webrid. As-d-yebru, ad yali fell-as, dɣa melmi i yesla i usuɣu ad yerwel.
Belqasem d Rabaḥ sawlen i kra n yemdanen akken ad ilin d inigann lbaṭel, yerna imdanen-agi qerben aṭas Wiza. Ger-asen yella wemɣar n yelli-s, akk d wergaz n telwest-is. Akken d-wḍen ɣer tiɣilt anda ḥemlen medden ad qqimen aceku tweɛɛa, neṭqen-d yemdanen-nni nnan :
-« Ayen iɣ-d-sawlem ».
-« Qimat kan tessusmem. Xezret ɣer tebḥirt n Qasi ». i yenna
Belqasem. Tamuɣli-nsen treṣṣa ɣer dinna.
Wiza tekfa, tesmed-d ayen s wayes ara texdem imensi n tefsut. Tesdukel-it d aɛemmur trefd-it ɣef uqary-is, teffeɣ-d deg tmazirt, temdel tiseɣlit, tuɣ abrid s axxam-is maca imdanen is-d-yesɣamen,
ɛusen-tt-id. Ur Tewwiḍ ara s axxam imi walan amdan yeffeɣ-d deg tmazirt n Qasi, yezreb ɣer uɛudiw-is irkeb-it.
Dɣa belqasem yebda yettsuɣu :
-« Arju dinna a cmata ».
Sekren tiɛeggiṭ mačči d kra. Netta yerkeb aɛudiw yerwel am lebreq, imezdaɣ n taddert ttemsazalen ad ẓren d acu iyellan.
Wiza quren-t tgecrar-is, teḥṣa d nettat i wumi itt-undin.
Rabaḥ yenna :
-« Anaɣ twalam s wallen-nwen tura ?».
Inigan umnen ur uminen ! Umnen aceku walan Wiza teffeɣ-d deg tmazirt, s yen yeffeɣ-d wergaz deffir-s. si tama nniḍen ur uminen ara aceku snen Wiza muḥal texdem tid icemten.
Belqasem d Rabaḥ uzlen ɣer Wiza ttsuɣun fell-as :
-« Anwa wihin ? ».
Wiza twala zzin-as-d akk wid is-yettilin, llan dinna ger
Belqasem d Rabaḥ, s yen tenna :
-« Anida-t ? Acu tebɣam akka ad-tesnulfum deg-i ? ». Nettat ur tufiḍ i twala.
 Yuɣal Rabaḥ Yenna :
-« Terriḍ iman-im ur teẓriḍ kra, ur d-terriḍ ara s lmendad ? ».
Wiza iẓri-s yuzzel d laɛwanṣar, tettsuɣu ur tesɛi hed ara tt-iḥuden, ur yelli anda ara tecetki. Tessuter deg Rebbi akken as-d-ibeggen tidet, as-d-yaɣ lza s ufus-is, ad d-banen wigi is-d-yesɣamen.
Belqasem yeggul ad d-yejmaɛ taddert aceku d netta i d ṭamen. Rran-d akk i teɣri, ameqran amecṭuḥ. Belqasem iṣella-d
ɣef nbi yenna :
-« Ufiɣ-d tameṭṭut n Qasi deg tmazirt tuker-d tayaẓiṭ, yerna llan inigan aten-ah dagi ger-aneɣ ! ».
Zik-nni imi ara d-bedren tayaẓiṭ deg tejmaɛt neɣ deg wegraw, tcud ɣer lḥerma n wemdan, dagi am akken wiza tekkes lḥerma ɣef yiman-is d tin n wergaz-is d wid akk is-yettilin.
Sersen akk iqarray-nsen deg tejmaɛt, neḥcamen wid is-yettilin ur zmiren ad d-neṭqen maca Ḥmed yenna :
-« Ayagi d lekdeb, wellah ma yella wannect-agi ».
Uɣalen neṭqen-d wiyaḍ nnan-d :
-« Amek akka d lekdeb, inigan llan dagi, walan s wallen-nsen yerna ttilin-as i tmeṭṭut-agi ».
Fuken lehdur, taddert akk tbed ɣef yiwen wawal, d akken Wiza ad tt-sufɣen deg taddert.
Wiza dayen ḥudent-as, tewweḍ tyerza s aḥdid, ur tufiḍ id-yeqqimen.lexbar yuɣ taddert am lebreq, ulac win ur nesli ara s tedyant is yeḍran i tmeṭṭut-agi. Teddem yessi-s, Ferruǧa d
Juhra, truḥ terwel, tettedu tettmeǧid, tessawal i win ara yrun. Ma d yelli-s Werdiya ur yura Rebbi ad tečč imensi deg wexxam-nsen i tikelt tanegarut. Zzin-asent yeɛdawen rran-asent tafsut d aɣurar.
Akken tesla Werdiya s wayen yeḍran i yemma-s d yessetma-s, teẓra ansi is-d-tekka tyita. Tuɣ-d abrid s tazla s axxam-nsen ɣur yemma-s maca tufa-d axxam d ilem, yiwen ur yelli. Tebda tettsuɣu ula d nettat ɣef lbaṭel iɛeddan fell-asent.
Yekcem ɛemmi-s ɣer ɣur-s, yufa-tt tettru, yerna ula d netta yettru yid-s. yenna-yas :
-« Ur ttru ara a yelli, tuṭfa deg Rebbi, xas henni iman-im truḥeḍ s axxam-im, d winna kan ara m-idumen. Ma d tamsalt n yemma-m d yessetma-m, ur ttxedem ara d aɣbel, d nekk ara d-yelhin yid-s, wagi d ceɣl-iw ».
Werdiya tuɣal s axxam-is s lejrḥ d ameqran. Ḥmed yemdel-d tiwwura n wexxam n gma-s, iruḥ yeberdaɛ aɛudiw-is, yeḍfer tameṭṭut n gma-s d yessi-s, iqḍeɛ-itent ɣer wasif, yufa-tent ttrunt ttmeǧident, ur ẓrint anda ara rent. Akken yeweḍ ɣer-sent, yers-d
ɣef uɛudiw-is, iḥell-itent, yekkes-asent aɣbel d uɣilif, s yen yesserkeb yessi-s n gma-s sufella uɛudiw-is, netta d Wiza teddun
ɣef uḍar. Akken zegren asif, kecmen ɣer yiwet n teddert, tenna
Wiza :
-« Ruḥ a Ḥmed a gma ad tuɣleḍ s axxam-ik, ɣur-k kan ttuɣal-as s lmendad i Werdiya, ḥaca keč i tesɛa tura dinna, ma yella d nekk d yessi ad neqim deg taddert-agi ass-a, anda nebɣu nṣebḥ-d ak-in-yaweḍ lexbar, aɣbel deg-i, yerna tura, i yebɣa Rebbi ad iɛeddi ». Ḥmed ččurent-d wallen-is d imeṭṭawen, yeqbar wul-is yerra ɣer daxel. Yesres-d tiḥdayin-nni, yefka-yasent aɛwin, yerna-yasent idrimen, dɣa mfaraqen s imeṭṭi, gulen yemcumen ad ten-ferqen yerna ad ten-srun, ur ḥniten ara, iɛedda fell-asent ẓẓur. Yuɣal-d Ḥmed s axxam-is, ul yejreḥ, ifadden kkawen.
Wiza d yessi-s teddunt i leḥfa, i usemmiḍ d uqerrif, i wegris n yiḍ. Lḥant i weẓɣal uzal, qiment i fad d laẓ. Taddert tettak-itent i tayeḍ, ttmetrayent taleqqimt ara ččent s leḥya.
Adrar fi ɛeddant mazal wayeḍ almi id-ṣebḥent deg temnaṭ n micli. Akken wḍent, imdanen merra atent-id-ttmuqulen, timuɣbent tettban ɣef udmawen-nsent, ulac amdan ur ɣaḍent ara, win ara tent-iwalin ad tefriwes tasa-s, ad yergagi wul-is maca tamuɣli n yemdanen-agi d tin yeṣfan, d tin iṣefḍen imeṭṭi umeɣbun, d tin id-itterran asirem ɣer wulawen, d tin id-ixedmen afud. Awal yuzzel am lebreq, yettruḥ deg yimi ɣer tmezzuɣt, imezdaɣ n micli, win-d s lmendad n tedyant yeḍran yid-sent, slan s tizeɣzeɣt iɛeddan fell-asent. Yal wa s wacu i tent-yemuger, wa yefka-ysent lqut, wa d adrim, wa d lebsa, wa d awal aẓidan ara yessifsen ɣef ulawen-nsent, yel wa d acu imi yezmer.
Tewweḍ-d tmeddit n wass, iṭij iruḥ ad yeɣli, imdanen ttnejmaɛen s ixxamen, iberdan xellun. Wiza tezzuɣer snat yessi-s,
Juhra d tamecṭuḥt teṭṭef-as afus, ma d Ferruǧa tettaṭaf deg webruɛ-is, afus nniḍen, teṭṭaṭaf aɛwin is-d-ttaken meden, ɣef aɛrur-is tbub iceṭṭiḍen. Ṭlam yers-d ɣef allen, mazal tleḥḥu, lembat ur iban anda ? Ferruǧa d Juhra ɛyant deg tikli aceku ass merra ur ḥbisent ara, nadam yerna-tent, teddunt tamara, allen qemcent iman-nsent. Sutrent deg yemma-tsent akken ad steɛfunt yerna bɣant ad gnent maca Wiza tesedhay-itent.
-« Qrib a yessi ad naweḍ ». Tettedu tdeɛɛu ad d-temlil d ruḥ lmumen ara tt-iselken, teṭṭef deg Rebbi tettkemil abrid.
Ucanen ttsuɣun, iqjan seglafen, bururu yettɛegiḍ, tugdi tesqaṭaɛ-d i Wiza, yeɣli-d ṭlam d aberkan, ula d tiziri ur telli.
Xas akken tettkemil, tikelt twala abrid tikelt ulac, ur tezri anda tella neɣ anda tewweḍ, almi teffeɣ ɣer yiwet n tiɣilt, tban-as-d tafat teffeɣ-d deg yiwen n wexxam. Tqerreb almi d ẓerb n wexxam-nni, tesers tiɣawsiwin id-tewwi ɣer sdat n tewwurt s yen teqqim tsened aɛrur-is ɣer lḥiḍ. teṭef-d ɣur-s yessi-s, ur
ɛeṭlent ara almi i tent-yewwi yiḍes, Wiza deg teswiɛt ɣer tayeḍ ad d-taki i wakken ad d-tesefqed ɣef yessi-s, muḥal terwa iḍes maca ass-nni ixulef, teɛya ur tezmir ara ad teṣber, terna ula d nettat teṭṭes maca akken qaren at zik :
 « Bed at twaliḍ, ruḥ ad d-tawiḍ, qim ulac ».
Akka win ifuden yettnadi ɣef aman. Melmi yebɣa Rebbi ad yekkes cedda ɣef yiwen ad tt-yekkes. Wiza iwelleh-itt Rebbi
ɣer tewwurt n wexxam i yellan d ṣbiṭar, axxam n tujya n twetmatin timellalin i yellan deg micli. Iqjan seglafen mači d kra, imezdaɣ n ṣbiṭar-nni ur uɣen ara tanumi d wannect-nni, ḥṣan yella wacu yellan ! dɣa yeffeɣ-d umeqran n ṣbiṭer-nni yewwi-d yid-s taftilt, yexzer akk deg wefrag n ṣbiṭar ur tufiḍ i iwala, iqareb yelli-d tawwurt n berra, yemlal-d d Wiza d yessi-s ɣer yidis-is. Yeḥṣel amek ara yexdem ?maca amdan-agi yeččur d tayri d usurif, tamusni-s d tin izaden, yelha akk ɣer meden, iẓeṭ lxir d tegmat ger-asen, yettdawi imuḍan, yesfaḍay imeṭṭi imaɣban, yettera-d asirem i tudert, yettwellih ɣer wayen yelhan, ɣer iberdan yessufuɣen...atg.
Yeddem yennul Wiza deg tayet s laɛqel akken ad d-taki, akken ur tejɛaray ara yessi-s. Wiza tefrawes telli-d allen-is s lemɣawla, tḥers-d yessi-s ɣer yidis-is tettargigi am usaflaw.
Twala-d argaz d aɛlayan, d imserri, yeṭṭef taftilt deg ufus-is.
Netta iqubel-itt s teḍṣa d leḥnana, d ayen is-yekksen tugdi i
Wiza. Allen-nsen mazal mqabalent, imawen-nsen zmen. Yuɣal wergaz-nni yesres iwallen-is, yedem-d iwemmusen n Wiza i yellan duklen d aɛemmur deg lqaɛa, iwehha-yas s uqaruy-is iwaken ad-d-tekcem ɣer daxel n ṣbiṭer aceku ur yessin ara tutlayt n teqbaylit, yessen kan tafransist. Wiza tessaki-d yessi-s deg yiḍes, tbub Juhra ɣer weɛrur-is ma d Ferruǧa teṭef-as afus.
Kecmen ɣer ṣbiṭer, yewwi-tent wergaz-nni ɣer yiwet n texxamt yelhan aṭas, d tinna i ttaǧan i inebgawen. S yen iruḥ yessaki-d yiwet deg twetmat d tafremlit akken as-d-tessu i
Wiza d yessi-s. tekker-d twetmat-nni , tessa-yasent-id akken iwata. Wiza tezdew, rnant yessi-s ɣur-s, sumtent afus n yemma-tsent. Tdel-itent tefremlit-nni, tessexsi-yasent taftilt, s yen teffeɣ-d terra-d tawurt n texxamt. Γerqent deg tnafa, ɣur-sent agur seg-mi id-fɣent taddert-nsent yal iḍ anda ara t-sɛeddint, urǧin tqaɛed iɣessan-is am nettat am yessi-s, almi tekcem s axxam n ṣbiṭer n micli.
Azekka-nni ṣbaḥ, ruḥent snat n twetmatin timellalin, wint-asent aman d ṣabun d rriḥa, rnant-asent lebsa tamaynut, taksiwt aḥram, lak d tsebaḍin. Tessared Wiza deg terkent n texxamt, ma d yessi-s wint-tent tyestmatin asent-sirdent. Sardent akk ɛawdent lebsa tamaynut, wint-tent ad swent lqahwa.
Wiza ur tumin ara s teswiɛt i tettidir , ɣur-s ass-nni id-lul, ur tent-yesɣunzu yiwen, ur tent-yeḥqir yiwen, ur tent-yettwali yiwen s daw tiṭ, tezga tmuɣli yelhan fell-asent. Ula d nettat tefhem iman-is. Malmi it-wala tiwetmatin qedcent teggar iman-is tettɛawan, ur tesumɣur ara deg iman-is, tesirid tetteneḍ tesewway...atg, muḥal yuzel ufus-is ɣer tɣawsa ad tt-id-tedem ma ur s-id-fkint ara, ula d lqut i nettat d yessi-is ur d-ttedam ara.
Tiwetmatin teɛǧeb-asent aṭas Wiza, tettureba akken iwata, ama d nettat ama d yessi-s, ula d yerra-d s lmendad-is.
Ass-mi yewweḍ wagur fell-asent, iruḥ ad ixelleṣ wiza aceku iḥesb-itt d taxedamt am nettat am tiyaḍ maca Wiza tugi, tenna-yas :
-« Tjemɛeḍ-iyi nekk d yessi, nečča, neswa, nelsa, neṭṭes, ayi-ternuḍ lexlaṣ annect-a d awezɣi, muḥal ad-yeḍru, limer zmireɣ ad xedmaɣ ugar n wannect-a... ur zmireɣ ak-rreɣ lxir iyi-txedmeḍ ».
-« Ihi S ya d afella yessi-m ad ttruḥun s aɣerbaz ad ɣrent ». Is yenna.
Ferruǧa d Juhra uɣalent ttruḥunt s aɣerbaz,lemdent sɣur imrabḍen irumyen.lferḥ-is d ameqran mi ara fɣent yessi-s s aɣerbaz, teddunt d teḥdayin d warrac imeẓyanen maca lhem-is ur tezmi ara ad tettu, melmi i teqqim weḥd-s tettmektay-d yelli-s
Werdiya teǧǧa deg taddert, ak d ulews-is Ḥmed d twacul-is.
Tcaḍ tasa-s fell-asen maca ur tezmir i kra mgal iɛdawen n tudert.
Imdebbar akk d ixedamen n ṣbiṭer rran-d s lwelha-nsen d akken
Wiza ur tehenna ara, xas akken ulac d acu itt-ixuṣen, yezga imeṭṭi deg allen-is, tezga d axemem. Bedden-d akk ɣer ɣur-s, meslayen yid-s iwakken asen-d tini d acu itt-yuɣen ?Wiza ur tesɛi ḥed as-teḥku siwa nutni imi d nutni kan id imawlan-is tura, tebda tḥekku-yasen-d taqṣiṭ seg-mi tebda almi tfuk. Yenṭaq ɣur-s imdebbar n ṣbiṭer yenna :
-« Yella wergaz i kem-iqarben, win dwi tesɛiḍ laman deg taddert-im ? ».
-« Yella ulews-iw Ḥmed » i tenna Wiza.
Lwennas d yiwen imsewaq n temnaṭ n micli, iceyyaɛ-as yemdebbar n ṣbiṭer i wakken ad d-yas ɣur-s. yerra-d Lwennas i teɣri, duklen srid ɣer Wiza, yesuter deg-s as-d-tini ayen tebɣa iwakken ad yessiweḍ tiɣri ɣer wid tectaq.
-« Ass-a d letnayen, azekka n ttlata ara ɣ-d-yasen deg lxir d lehna, ma yeḥya-yaɣ Rebbi ad d-tekreḍ zik, ad truḥeḍ ɣer ttlata n
At Yeǧǧar... ».
Lwennas igzem-as-d ameslay yenna :
-« Snaɣ ttlata n At Yeǧǧar, yal ddurt ttsewiqaɣ ɣer dinna, kkes aɣbel, anwa tebɣiḍ ad t-zreɣ ? ».
-« Ad tezreḍ Ḥmed bu trugza ! » i tenna Wiza
-« Ḥmed bu trugza d amdakel-iw n wacḥal iseggasen-aya, d acu-yamt-id ? ».
-« D alews-iw ».
Akken yesla i tririt ɣef usteqsi, yeqim yegugem, yeqqen yiles-is.
Yuɣal yenna :
-« Ihi, kem d tameṭṭut n Qasi fell-as yeɛfu Rebbi ».
Wiza tekkaw, tfuk fell-as ddunit, terra-yas-d :
-« D argaz-iw ».
Lwennas yettceqqir deg ifassen-is yeqqar :
-« Akem yexdeɛ Rebbi a ddunit, tameṭṭut n Qasi tegra-d deg liḥala am tigi ».
Wiza tweṣṣa Lwennas akken ad iẓar alews-is Ḥmed, ad s-yini dakken attan deg ṣbiṭer n micli, tgarez aṭas am nettat am yessi-s.
Tweṣṣat daɣen ɣef yelli-s Wardiya, ad s-yini ad teṣber, teǧǧa-tt-in d lamana i Ḥmed.
Lwennas tɛawed fell-as ddunit, ur yumin ara s wayen yesla, d wayen iwala iccarew weglim-is. Ur yezmir ara ad yeqqim alama d azekka-nni iwakken ad iruḥ, imiren kan iserreǧ aserdun-is, yewwi abeckiḍ d waɛwin, yuɣ abrid am lebreq ɣer taddert n Ḥmed. Akken yewweḍ, yesteqsa fell-as, sawlen-as yusa-d, akken d-yewweḍ ɣur-s yenna :
-« D Lwennas ! Azul fell-ak, ansuf yis-k ɣer taddert-agi nneɣ, saramaɣ d lxir ik-id-yecqan ncallah ? ».
-« D lxir a Ḥmed a gma ».
-« Iyaɣ ihi s axxam-iw ». i yenna Ḥmed.
Duklen akken s axxam, yessaweḍ-as lbaḍna yellan.
Ḥmed yeṭṭarḍeq d imeṭṭi, iruḥ as-d-yeḥku amek tella temsalt, yenna-yas Lwennas :
-« Fiḥel a Ḥmed a gma ad d-teḥkuḍ ẓriɣ kulec maca yella Rebbi ad d-yer ttar ». ceyɛen-as i Wardiya tusa-d, sɛelmen-tt s wemḍiq i deg tella yemma-s d yessetm-s, yerna ur tent-yuɣ kra, Wardiya ččurent-d wallen-is d imeṭṭi, tesuter deg ɛemmi-s ad yedu yid-s
ɣer micli, ad d-twali yemma-s d yessetma-s.
-« Yirbaḥ a yelli, kkes aɣilif, azekka ma neddar, ad d-nekker ṣbaḥ zik, ad nebdu tikli, ad neddu d Lwennas ».
Wardiya truḥ ɣer wergaz-is tenna-yas s wayen yellan, tuɣal tenna :
-« Ad ruḥaɣ s axxam n ɛemmi Ḥmed ad nseɣ dinna, iwakken azekka zik ad dduɣ ɣer micli anda tella yemma d yessetma ».
Azekka-nni kren-d ɣef udem n ṣbaḥ, urɛad tafrara.
Serǧen iɛudiwen-nsen, rekben-ten, Werdiya terkeb ɣer ɛemmi-s, ruḥen srid ɣer micli. Werdiya tuyes ad taweḍ, tsett abrid s wallen-is maca yugi ad ifak, mi fɣen i wedrar ad d-iban wayeḍ, mi kecmen taddert mazal tayeḍ, zegnen abrid iɛudiwen ɛyan, ur zmiren ad kemlen, ilaq ad steɛfun. Dɣa yenna Ḥmed :
 -« A Lwennas... iɛudiwen-agi teddun tamara, icerriq ɣer sdat wayeḍ ɣer deffir » i yenna Ḥmed.
Lwennas yerra-d :
-« Jmiɛ liman ar deg ilesl-iw i t-id-kseḍ aceku mačči ḥaca iɛudiwen i yeɛyan, neɛya ula d nekni deg rekba ». ufan-d yiwet n lewḍa teččur d tizegzewt, yerna tella teɛwint n waman deg-s, ḥebsen dinna. Kksen tibardiwin i iɛudiwen-nsen akken ad steɛfun, yerna ad glilzen, a ten-id-yuɣal ufud i tikli.
Ḥmed, yelli-s n gma-s d Lwennas, qimen s daw n tzemmurt, kksen-d aɛwin ad ččen. Werdiya tugi ad tečč neɣ ad d-temeslay, tenuɣna teqqim, iluɛa-tt ɛemmi-s :
-« Ayen akka ayelli tugiḍ ad teččeḍ ?, tugiḍ ad d-temeslayeḍ ?
D acu imi tesneɣbileḍ ? ».
-« Ala a dada, tura imi ẓriɣ tedduɣ ɣer yemma d yessetma, ur tufiḍ aɣbel i yuḍneɣ maca ɣaḍent-iyi, lḥant-d annect-a, yernu mazal, ɣef iḍarren-nsent, iɛudiwen ɛyan, nekni nerkeb-d neɛya, d acu ara d-inint nutenti id-iruḥen ɣef uḍar ? ».
-« Nḥulfa akk s wannect-a maca akken qaren, leɛtab ur tettneḥsab, atent-id gerzent ḥemdullah... ».i yenna Lwennas.
Yesuter ad kren ad kemlen abrid aceku ɣezzif umecwar. Kren-d serǧen iɛudiwen, rekbent kemlen abrid.
Tameddit n wass wḍen ɣer ṣbiṭer n micli. Rsen-d ɣef iɛudiwen, qnen-ten ɣer tzebbujt, rnan-asen ckal deg iḍarren-nsen akken ur d-berrun ara. Kecmen ɣer ṣbiṭer, Werdiya tewhem deg ayen tettwali! Timrabḍin irumyen teddunt qedcent, ta tettawi ta tettara, ta tettṣubu ta tettali... ! Imuḍan ttefɣen-d tameddit n wass
ɣer wefrag i wakken ad buḥrun. Iwala-d
Lwennas, imceyyaɛ-nni yuɣal-d maca mačči weḥd-s. dɣa yusa-d
ɣer-sen, isuf yisen merra, isarem-asen tirza yelhan.Lwennas iɛerreḍ yettmeslay s tefransist maca mači akken iwata, yenṭeq
ɣer imdebbar n ṣbiṭer yenna :
-« Wagi d Ḥmed alews n Wiza, ma d tagi d yelli-s Werdiya ».
Akken d-msukasen tamusni ger-asen, yewwi-ten ɣer Wiza, ufan-tt teqim ɣef yiwet n teblaṭ tẓeṭ asaru. Tezzi-d twala-d  akk d tlata yemdanen, ger-asen tella tmeṭṭut. Treṣṣa iẓer-is fell-asen, teɛqel yelli-s Werdiya akk d ulews-is Ḥmed. Tsers asaru ɣer lqaɛa, tekker-d ɣef tɛettabt, iẓer-is yebda ineggi. Ḥmed d Werdiya walan-d tameṭṭut tettedu ɣer-sen maca ur tt-ɛqilen ara s lbus-nni i tɛawed, lbus n temrabḍin irumyen. Akken qrib ad mlilen, iwehha-yas s ufus-is i Werdiya, yesken-as yemma-s, Werdiya tecɛel kan deg allen-is ur teɛqil yiwen, ulac win tessen. Wiza tluɛa-d yelli-s d Ḥmed tenna :
-« Werdiya i yaɣ a yelli, d nekk, ad yemma-m, a Ḥmed ɛni ur yi-d-ɛqilem ara ? ».
 Werdiya akken teɛqel yemma-s, tsuɣ s wayen yellan deg-s, tenna :
-« yemmaaaaaaaaaaaa... ! ».
Slan-d i leɛyaḍ-is s lebɛid, almi id-yerra wedrar ṣṣut. Myuṭafent, ttrunt imeṭṭi lferḥ, aceku temlal tasa d way turew. Ula d Ḥmed ur yezmir ad yeṭṭef iman-is, yettru ula d netta, iqareb ɣer Wiza yemsalam yid-s, iḥemd Rebbi imi ur tent-yuɣ wara s nettat s yessi-s.
-« Ur ttuɣ ara lxir-ik a Ḥmed, ayen bɣuɣ ɛicaɣ deg ddunit, lemzeya-k d tameqrant ».
-« A wer yi-barek Rebbi, wagi d lwajeb fell-i ». is-yerra Ḥmed.
Wid yellan merra deg ṣbiter-nni fɣen-d imi d-slan i usuɣu. Yenna i Lwennas :
-« Tanmir-ik i wayen txedmeḍ aka a Lwennas, tesdukleḍ tasa d way turew, ad tawiḍ lbaraka meqren, ak-id-yer rebbi lxir s ɣur-s, nekkni daɣen ayen tuḥwaǧeḍ aqlaɣ dagi ».
-« nebɣa ula d nekkni ad niki akk deg lbaraka-yagi, annect-a xedmaɣ-t i rebbi aceku Qasi d amdakel-iw, d win ixedmen lxir aṭas deg tudert-is ».
Ferruǧ d Juhra, uɣent-d abrid s tazla imi tent-yewweḍ lexbar, s lebɛid id-sawalent « nana Werdiya... » Din imlalen wulawen yellan uḍnen, mcedhan acḥal aya, temlal tasa d way turew. Wiza ass-nni id-lul, tuɣal-d teḍṣa udem-is, ifuk lhem, talwit teṭṭef amḍiq-is deg ulawen. Akken qaren, ulac ass yecban, ass-mi ara temlil tasa d way turew, annect-a ihi tessaweḍ
Werdiya ad textir tiɣimit ɣer tama n yemma-s d yessetma-s wala tuɣalin ɣer tama n wergaz-is, win dwi tecrek ddunit-is, tenna-yas i ɛemmi-s :
-« A dada Ḥmed, ini-yas i wergaz-iw a yi-suref, nekk muḥal ad ǧaɣ yemma d yessetma, ini-as ad iɛiwed zwaǧ, ur iḥezzen ara fell-i, mači d tugin i t-ugiɣ maca d Rebbi i iraden ad nebḍu ».
-«Yirbaḥ a yelli, aqli-kem deg webrid n ṣwab d tidet ».Is yenna
ɛemmi-s.
Azekka-nni ṣbaḥ yekker-d Ḥmed isereǧ aɛudiw-is, yerra fell-as kra n tɣawsiwin is-d-tefka Wiza, akken atent-yawi s axxam-is. Yekker ad d-iruḥ, iɛuhed-itent ur tent-yeǧǧi, ad d-yesefqad fell-asent melmi yestufa. Yuɣal-d Ḥmed ɣer taddert-is yessaweḍ-d lbaḍna n Werdiya i wergaz-is, kra is-tenna iɛawed-it-id, ur yettu kra. Ur yumin ara ayen i yesla, am win yeswan qeḍran ur t-yebɣi, uɣalen-as wussan d iberkanen.
Werdiya tɛawed zwaǧ d yiwen umasiḥi, tesɛa taqcict imi teqqar Malḥa, ass-mi tewweḍ seṭṭac iseggasen temmut tenɣa-tt tadist. S yen Wardiya tunag ɣer Lpari anda it-kemmel ussan-is, teǧǧa-d setta n derya.
Wiza temmut temḍel deg micli, deg tmeqbart n waɣzen.
Yelli-s Farruǧa ur tezwiǧ ara, tuɣal d tawetmat tamasiḥit. Arnan-as isem amasihi, sawalen-as « Victorene ». Ma d tamecṭuḥt,
Juhra, tezwezǧ ula d netta d yiwen urumi amasiḥi, tettawi isem n
« Marie Tirez ». Tuneg d wergaz-is ɣer fransa, tamnaṭ n marṣay, teǧǧa-d ula d nettat derya. Dinna it-kemmel tudert-is almi temmut. Temḍel deg tmeqbart imasiḥiyen.
Ass-mi llant s tezmert-nsent, yerna meẓiyit, ttruḥunt-d s axxam n baba-tsent ttzurunt-tt. Ttzurunt ula d ɛemm-nsent d twacult-is, muḥal ttunt-tt maca uɣalent yal ta anda id-teṣbaḥ, bḍant am ibawen ɣef lluḥ, yerna teǧǧa-tent tezmert.
Aseggas n 1983, yemmut usirem anegaru, tagi d
Victorene, terna ɣer yemma-s deg tmeqbert n waɣzen deg micli.
Iṭij Yesqenṭel, yessufaɣ-d tisuqas. Akken kan id-yewweḍ
ɣer timiṭ n igenni, aẓɣal dayen izaden. Lḥal ires, wlac amdan ara twaliḍ iteddu lawan-nni. Qeglen merra daxel n yexxamen.
Ula d imṣaḍ ulac-iten, sdurin iqerra-nsen. Aqḍar yerra-d azal s axxam, yeɛgez i tyessawt deg ujajjiḥ n lḥamu, rnu kulec yeqqur, tagrest truḥ d aɣurar, tekkaw tmurt. Aqqḍar nniḍen i n-yegran deg lexla, yal wa anda yeduri. Tiɣeṭṭen zerbent s imudaɣ akk d icekriden, izamaren d wuli durin Idurna,ma d izgaren d tisita tabaɛen tili n ṭjur. Iqjan ṣerɛen, ḍelqen deg lqaɛa, ur zmiren ula i useglef. Imcac bḥebḥen deg usemɛirew, zwayel udamen, zwin.
Ula d imdanen kawen akken tekaw tmurt. Ifariwen n ṭjur laɣwin, teseflasen tewraɣ almi lḍen uɣalen ɣellin-d iman-nsen. Ifrax ur iban later-nsen, ala iwerǧeǧǧiyen i serɣen lqaɛa s laɛyaḍ-nsen.
Ḥala izerman id-yefɣen lawan-nni teddun ɣef iɛebbaḍ-nsen. Wid yeččuren d tiḥila, ɛecqen deg wayen kerhen yemdanen, lak d lḥiwan. Γer ɣur-sen ulac i yecban ass-nni, siwa nutni i itedun, ttnadin anwa ara qsen, neɣ anwa ara helken. Maca ur ɣrin ara leḥsab-nsen amek ara yeffeɣ ɣer tagara, ur ḥebren ara i wegris ara ten-yerzen, imir ad ndemmen i wayen zerɛen ur temgiren ara. Ur ḥezben ara i tmeddit, amek ara tt-magren ? d acu i sent-tettheggi ?. Tiɛwinin qurent ala islaḍen id-yettbanen.
Tiqit n waman ur telli. Win ara d-igren iman-is lawan-nni, ad yemmet i cyaḍ.
Ass-nni d ttlata.d suq n yal ddurt deg at yeǧǧar. Ssuq yefra zik mači am leɛwayed. Llan yemdanen is-yeqqaren tewweḍ-d tmedit. Tugdi tezwar-d, tezdeɣ ulawen n lɣaci. Ur uɣen ara tanumi s wass icuban ass-nni, aceku yemgarad aṭas ɣef ussan iɛeddan.
Ameqran d yiwen wergaz iteddun aṭas ɣef leswaq. Ittaɣ yeznuzu. Yettas-d yal ddurt ɣer ssuq n at yeǧǧar. S yen yettruḥu
ɣer igawawen, ɣer wemdakel-is ameẓyan, yesɛedday sin wuḍan
ɣur-s, iwakken azekka-nni ad isewwaq ɣer ssuq n lexmis id-yettilin yal ddurt. Ameqran yewweḍ i tafrara n ṣbaḥ ɣer ssuq n ttlata at yeǧǧar, werɛad acaruq n yiṭij. Yelḥa-d amecwar ɣezzif aṭas. Deg yiḍ id-yebda tikli. Abrid yebɛed mači d kra maca ṣbaḥ zik tella taṣmuḍi, ɣef aya ameqran ifures tagnitt. Yerna zik-nni qaren : « Ssuq d ṣbaḥ », aceku win ur nsewwaq ara ṣbaḥ aṭas n tɣawsiwin ara t-ifaten.
Akken id-yewweḍ ɣer ssuq, yedem yeqqen aserdun-is
ɣer yiwet n txerrubt, anda yuɣ tanumi n tuqna, yerra-yas aɛlaf, s yen yekcem ad iwali ssuq. Ass-nni ameqran iruḥ-d d ilem, aceku mači d aznuzu ara yeznez maca d lbiɛ ara d-yaɣ. Mazal ur d-yeqḍi
 ara taɣawsa-s, ur d-yezzi ara issuq, imi iḥulfa iman-is yeɛya, yefcel ur yezmir ara ad yemḥiḥed, iḍaq rruḥ-is, yettqellib anda ara yer. Kawen ifaden-is, iṭij ifellu, skud iteddu skud irenu lḥamu. Iwala taswiɛt ur tesefraḥ ara, imdanen merra ceɛlen deg allen-nsen, wahmen, ulac win izemren ad yexdem kra iwayeḍ, yal wa yekkat ad iselek aqaruy-is. Llan wid yeffeɣ laɛqel ǧan lqeḍyan-nsen, wiyaḍ ǧan ula d zwayel-nsen, rewlen s ixxamen-nsen.
Meqran yeḥrured s aserdun-is yesensar-as-d aɛlaf ɣef umegreḍ-is, yerra-t ɣer cwari. Yerkeb-it yeṭṭef abrid ɣer igawawen, ɣer wemdakel-is Ameẓyan. Aserdun yuɣ abri dam lebraq maca ur iɛeṭel ara yeɛya yereẓ-d deg tikli, i teddu s tmara, d adeggar i yettdeggir iman-is. Akken yewweḍ s azaɣar aserdun iberrax ɣer lqaɛa, yewḥel ger iɣulad. Ameqran igennez-d fell-as, yecceḍ uḍar-is, yegrareb almi id-yeḥbes deg yiwet n terga, ifeddax deg uqaru, idamen maren-d deg iḍarren-is, ifassen-is, ntan-as akk isenanen inijil d ubuneqqar maca yemnaɛ deg truẓi. tezzi yes ddunit, yettegdez merra. Ixdem-d ciṭuḥ n tebɣest, ijemɛ-d iman-is deg lqaɛa, ibed s lqed-is, iteddu cwi cwi ɣer userdun-is, yekkes-d aman d waɛwin yewwi yid-s. yeqim s daw n yiwet n teslent m sebɛa ifurkan, ljedra-s ur tt-yettwali ara yiṭij, ifurkan-is mlalen, cbarberen-d ɣef lqaɛa. Win yeqqimen daw-as, ur yettwali ara igenni, ula deg tegrest dina i ttdarin mi ara tekkat lehwa. Meqran yedem yeswa aman deg tyeṭiṭ, yeǧǧa-d kra yesared yisen ifeddix-nni, yesared ula d udem-is,iwakken at-id-yuɣal rruḥ. Inuda ɣef umagraman ara yexdem i feddix-nni-ines iwaken ad zeqfen idamen-nni ur yufi ara, aceku teqqur ddunit, ulac akk tizegzewt. Icerreg-d azgen deg usutel yettel ɣef yiman-is,
 icud yes aqeruy-is, s yen yezdew ɣer ljedra n teslent, yettemɛebar d yiman-is, ittara-d tamuɣli-s ɣer deffir yenna :
-« Taqi d daɛwessu, ifeddix tirɣi, xelṣaɣ ayen xedmaɣ s laɣla, yerna aqli weḥd-i deg lexla am ucen... ». yuɣal yessuter deg rebbi yenna :
-« A Rebbi ɛzizen suref-iyi ma yella anda icḍaɣ, fek-iyi-d ttawil n lxir ». ur d-ifuk ara deɛɛa-ines imi tyewwi nadam, i cedda n
ɛeggu.
Aserdun yekkes-as ɛeggu, yeger-d nehta yekker-d. yettnadi anda ara isew neɣ anda ara yečč ur d-yufi ara, iruḥ srid
ɣer teslent m sebɛa ifurkan, anda yeẓẓel bab-is. Itedu cwi cwi, as-tiniḍ yesɛa leɛqel, ur yebɣi ara at-id-yesker. Meqran tewwi-t tnafa. Aserdun yerra srid ɣer waɛwin-nni yečča-t, yenɣel aman-nni deg tyeṭiṭ.
Meqran yesla-d i rkeḍ sdat-s. yeduqes-d yuki-d s jiɛran deg tnafa, am win yurgan yir targit. Yufa-d aɛwin-is yemeč, aman-is neɣlen, yeqqim mebla lqut, mebla aman. Yeqqim ur t-id-yuli wawal, yeqar kan tagi s ɣur rebbi id-tusa. Yerna ɣas yekker ur yezmir ad yexdem kra, aceku ulac tazmert, yettegdez merra. Yeɛreḍ ad yekker, tezzi yes ddunit, yuli-t-id nzaf deg akken ur yečči ur yeswi, arnu iḍeggar aṭas idamen imi ifeddax.
Yettemɛiɛit weḥd-s, yettnazaɛ am win yeselqafen, ur yeẓri anida yella.
Tameddit n wass iṭij yereẓ, iteddu ad yeɣli, iwerǧiǧiyen gugmen, ur ttsuɣun ara, aceku yereẓ lḥal ulac aṭas n lḥamu.
Imdanen bdan ttefɣen-d deg ixxamen-nsen. Wa yestaqsay ɣef wa, xarṣum ɣef imuḍan. Wa yettḥebir i wayeḍ, ugaden amer azekka-nni ad yili yugar ass-nni aceku deg teswiɛin icuban tid-ak telḥ tdukli, dinna kan id-tettban tegmat. Di lawan n lḥeṣ, aqaruy atent-id-igar merra, yal wa amek yettxemim, kulec at-id-yemekti wemdan.
Belɛid, tezmzrt-is ḥed ur tt-yesɛi. D argaz d wawal. Isɛa sebɛa yergazen. Yettidir deg taddert-is, id-yezgan deg at yeǧǧar.
Ixedem tamurt, yettemɛawan d warraw-is. Yettrebi lmal.
Yettwasen aṭas aceku iteddu ɣef leswaq, yeznuzuy lmal, isaǧaw irden, abawen, zzit...atg. yesɛa leqdar aṭas, xedmen-as azal d ameqran, yessaɣ laman deg yemdanen, ma yefka awal d awal, ulac tuɣalin ɣer deffir. Ur yesɛi ara ugur, ansa is-yehwa ad iɛeddi, iferru-yasen timsal i ten-iɛawqen, i teddu d lḥaq muḥal ixedem miḥyaf, ur ixeddaɛ ara, ur i tett amur n yiwen, abrid-is d win n tidet.
Lḥal ires, iṭij yeɣli, Belɛid yeffeɣ-d ɣer berra n wexxam-is, imuqel akin akka, yuɣal yerfed ifassen-is ɣer igenni ideɛɛu :
-« A Rebbi gaɣ-d ttawil n lxir, tekseḍ cedda-yagi fell-aɣ, wali-yaɣ-d a Rebbi ɛziẓen, suref-aɣ ma yella neceḍ, neɣ nɛedda tilas, rraɣ-d ɣer webrid n tidet ». yuɣal s axxam, yekcem s adaynin, yebra-d i userdun-is, yeberdaɛ-it, yessawel i tmeṭṭut-is, as-d-tefk aɛwin, yerra-t ɣer cwari. Yuli ɣef userdun-is, yuɣ abrid ɣer leɛzib-is yellan deg uẓaɣar akken ad-yestaɛfu mmi-s, ad d-yali s axxam, netta ad iɛezzeb ɣer lmal-is.
Akken yefel i yiwet n tiɣilt, yekcem ɣer teẓgi-ines. Yal lxir yella deg-s, d tineqlin, tizemrin, tijunan, tiremanin...atg. yesefqad fell-asent, s yen yekcem ɣer tebraḥt n laɛzib, yufa mmi-s ittefi-d aman deg wanu, yesway lmal. Yenna Yidir :
-« Azul a baba ».
-« Azul a mmi, suref-iyi, waqila ɛeṭlaɣ ciṭuḥ ? ».
-« Ulac ɣer-s a baba, arju tura ak-id-ṭfeɣ aserdun ad-terseḍ ».
Yers-d Belɛid ɣer lqaɛa, isers-d aɛwin-is, yefka i userdun-is ad isew, yuɣal yenṭaq ɣer mmi-s :
-« Tesefleḍ i lmal ad yeɛlef ? ».
-« Dayen a baba seflaɣ-asent ad ččent, fkiɣ-asent aman ad swent ».
-« Ihi tzemreḍ ad truḥeḍ tura a mmi s axxam, acu kan ɣur-k ad tettuḍ ini-as i gma-k Rabaḥ, azekka ma neddar ur nemmut ara, ad d-yas ṣbaḥ zik a yi-d-iɛiwen, ad n-ruḥ ad-necrew aslen deg teslent m sebɛa ifurkan... ». akken ḍegren tiṭ-nsen ɣer wemḍiq anda tella teslent m sebɛa ifurkan, walan lexyal iteddu, ittawi i ttara, tikelt ad iruḥ tama taẓelmaṭ, tikelt ɣer tama tayeffust.
Yenna Yidir :
-« Dacu-t wihin a baba ? ».
-« Ur ẓriɣ ara a mmi, am keč am nekk ».
Yekcem ɣer leɛzib, yewwi-d abeckiḍ-is, iɛellaq-it ɣer tayett-is, yuli ɣef userdun-is, yenna-yas i mmi-is :
-« Ad ruḥeɣ ad awḍaɣ, ad ẓraɣ dacu i yellan, ma d keč qim ak-id-afaɣ dagi ». iruḥ. Simal iteddu simal
Belɛid yuɣ abri lexyal yettqerrib-d ɣur-s. iban-as-id d aserdun, igzar merra tabarda-s, yexnunes merra, yekkat lḥafer-is ɣer lqaɛa, yebɣ ad yeglilez ur yezmir ara aceku tɛewq-it tbarda yellan ɣef yiri-s. yettcufu izeggi aqqaruy-is, as-tiniḍ yeṣṣeḍ. yers-d belɛid yeqen aserdun-is
ɣer yiwet n tulmut. Isenser-d abeckiḍ ɣef tayett-is, iteddu didac didac. Iqareb ad yeṭef aserdun n meqran, irewl-as ɣer daw n teslent, akken yesaked iwala argaz iḍlaq deg lqaɛa, aqaruy-is isened-it ɣer ljedran n teslent. Alen medlent, tewraɣ tesfel i wudem-is. Ur yeẓri anida yella, ur iheddar ur yesenṭaq.
Yeqqim Belɛid ɣer yidis n Meqran, yesengugat akken ad-yaki, yeguma ad yemḥiḥed. s yen yesawel-as :
-« A yargaz n lɛali..., a lbaraka... ! ». Yegguma ad-yer i teɣri.
Iwala ifeddix deg uqaruy-i maca yefhim dacu is-ixedmen akken ? ifassen-is merra cerwen. Ikker-d Belɛid iḥella-d aserdun n Meqran, yeṭef-it-id, yeqen-it deg uḍar, yekkes-as tabarda iwaken ad yeglilez. Yekker fell-as Belɛid yuɣal ɣer leɛzib, yewwi-d yid-s mmi-s yidir yerna-d aman. Akken d-wḍen, sarden-as i Meqran s waman isemmaḍen. Tuɣal-it-id terwiḥt, dɣa inuzaɛ-d. iluɛa-t Belɛid :
-« Ur ttugad ad teḥluḍ ncallah, ɛuhdeɣ-k ur k-ǧiɣ, ak-uɣaleɣ s lmendad alama taḥliḍ, tekreḍ ɣef ifaden-ik, ur tesɛiḍ ara tagadeḍ, ur k-yettxas kra ». yesla-d meqran i wayen is-yeqqa Belɛid maca ur yezmir ad yemḥiḥed, neɣ ad-yemeslay, ur d-itelli ula d allen-is.
Refden Meqran sufella userdun-nsen, yerna ɣur-s Belɛid, ma d Yidir yeberdaɛ aserdun n Meqran, yerra-yas ṣrima, yefsi-yas ced, yuli fell-as, yeḍfer baba-s srid ɣer leɛzib.
Wḍen ɣer laɛzib, sersen-t-id, ḍelqent deg tesga. Ksen-as arkasen d tbernust-is, fsin-as ced i yerra ɣef uqaruy-is imi ifeddax. Sarden-as ifeddix-nni, dzen amagraman id-ksen deg leɛzib ran-as-t sufella, iwaken ur s-d-tettgray ara cama. Meqran mazal ur ifaq ara d yiman-is maca tawla it-irekben tekkes-as.
Yenṭaq Belɛid ɣer mmi-s yenna :
-« Ruḥ tura a mmi s axxam, mulac ak-aysen, ɣur-k kan ad tettuḍ ayen i k-nniɣ, imi ara d-iruḥ gma-k Rabaḥ, ddud ula d keč yid-s, awit-d tifruyin atent-id deg lɛetba n wexxam ».
-« Yirbaḥ a baba ». Is yerra Yidir.
Yidir iruḥ s axxam, ɣer taddert. Belɛid yeqim ɣer
Meqran, yesebzag abeḥnuq s waman, yeslufuy-as i wqaruy-is, i iɣalen-is, i umegreḍ-is...
Iṭij yeɣli, tiziri am azal, ucanen ttemsawalen, imqarqar bdan asqarqar, bururu yezga yettru, ibẓaẓ n yiḍ yal wa anda yettɛegiḍ. Taftilt tecɛel ɣef udebdar. Belɛid ur yečči ur yeswi, yeqqim kan ɣer yidis n Meqran, yettraju melmi ara d-ifaq d yiman-is. Iḍ ur yezgin ara, allen n Meqran bdant ttermimicent ad d-ldint. Yuɣal irfed-itent-id, yufa-d iman-is deg wexxam, iḍlaq sufella n wusu. Issaked ɣer teftilt iceɛlen ɣef udebdar, ur yezri anida yella. Iwala-d argaz ɣer yidis-is maca ameslay ur ti-d-yuli.
Imuqel Belɛid ɣur-s yenna-yas :
-« Ur ttugad a yargaz n lɛali, kkes aɣbel i wul-ik ad teḥluḍ ncallah ».
Meqran imuqel Belɛid ɣer wallen, yeččur-d yeẓri-is d imeṭṭi, yerra-yas :
-« Ak-ibarek Rebbi, ak-id-yer lxir ɣur-s ».
-« Amin ncallah, isem-ik ma ulac uɣilif a yargaz n lɛali ? ». i yenna Belɛid
-« Isem-iw Ameqran, i keč ? ».
-« Nekk Belɛid, tamusni tamerbuḥt a Meqran ».
Meqran xas akken ur yezmir ara, yebda iḥekku-yas-d taqṣiṭ amek teḍra ? amek id-yusa ɣer ssuq n ttlata at yeǧǧar ? acu yeḍran yid-s, almi id-yufa iman-is deg leɛzib n belɛid, is-d-yefka rebbi d amɛiwen, imneɛ-it-id deg lmut ?
-« Akka i yura, ulac win izemren ad yerwel i lmektub n Rebbi, amek is-qaren iwemdakel-agi-inek deg igawawen ? ». i yenna
Belɛid.
-« Ameẓyan igawawen ».
-« Amezyan igawawen d amdakel-iw n wacḥal iseggasen aya, d argaz n lɛali ».
-« D tidett, d argaz n lɛali bḥal win isellen maca ula d keč ur txuṣeḍ ara... ». i yenna Meqran.
-« Ak-iɛuz Rebbi, akken qaren, amdakel n wemdakel-iw d amdakel-iw ».
Meqran yekker-d deg ussu. Isew-d Belɛid ččan swan, seflen i lmal ad yeɛlef. Ruḥen ṭsen almi id-slan i rkeḍ ɣer wezniq, yefeɣ-d
Belɛid yufa-d d arraw-is id-yewḍen.
Yidir, asteqsi-is amenzu ɣef Meqran amek yella. Yekkes-as baba-s aɣbel, d akken yezga-d cwi-t, yerna ibed ɣef ifadden-is.
Yidir yefka i baba-s aɣrum lak d tefruyin ɣef t-iweṣṣa. yuɣal
Belɛid iceyyaɛ arraw-is ad carwen aslen,ma d netta yeqim ɣer inebgi n Rebbi. Isew-d lqahwa n ṣbaḥ, swan netta d inebgi.
Yekcem s adaynin ad-yeẓẓag lmal. Meqran iger afuss-is yettɛawan-it-id deg tuẓga. Uɣalen bran-d i lmal ɣer tebraḥt n leɛzib, fin-d aman deg lbir swen-tent, nḍen-d leɣbar deg udaynin. S yen rran lmal s amḍiq-is, qnen-t, fkan-as tuga ɣer lemdawed akken ad yeɛlef.
Imdanen ugaden ad-fɣen. Iṭij yuli-d icerq-d ɣef tmurt maca ass-nni yemgarad ɣef yiḍelli-nni. Ass-nni am ussan iɛeddan, yuɣal-d rbaḥ tamurt. Yidir d Rabaḥ wḍen-d, win-d yid-sen aslen. Akken kecmen ɣer leɛzib ufan Meqran yekker-d, mɣen msalamen yid-s. dɣa Belɛid yenna i Meqran :
-« Wigi d arraw-iw deg sin, xemsa niḍen aten-id deg wexxam, deg taddert ».
-« Ad ibarek Rebbi ». i yenna Meqran :
-« Lbaraka deg ayen tesɛiḍ a Meqran a gma ». i yenna Belɛid.
Yuɣal yenṭaq ɣer warraw-is :
-« Wagi d dada-twen Meqran ».
-« Tamusni tamerbuḥt a da Meqran ». i nnan warrac-nni.
Din kan suksen-d tamusni, as tiniḍ myusanen acḥal iseggasen aya.
Iberdan anid ɛemren. Imdanen ttefaɣen-d ak deg yexxamen-nsen aceku icehmiten yiḍelli-nni. Ifrax cenun, iferiwen n ṭjur yetthuzuten waḍu, tell aula d tasmuḍi. Imdanen yekkes-asen lxuf id-ibanen ɣef udmawen-nsen. Belɛid yekcem s adaynin, yezuɣer-d yiwen izimer deg aciwen. Yewwit-it-id ɣer s daw n yiwet n tzemmurt Meqren i yellan deg tebraḥt n leɛzib.
Ira at-yezlu, iwakken ad iruḥ d asfel fell-asen merra. Yedɛa dakken taḍeggaft-nni ad d-teglu s wayen yelhan, ad tqaraɛ ayen n diri. Dmen-d zlan izimer s daw n tzemmurt, selxen-t s yen
ɛelqent i takawt ɣef ufurek n tzemmurt. Tameddit n wass, gezment akk, xedmen-d yes imensi. D imensi n tudkli akk d tegmat.
Meqran werǧin t-iɛuz yiwen, akken t-iɛuz Belɛid, ixedm-as lxir. yerna iḍ-nni wis sin deg leɛzib. Ass n lexmis kren-d ɣef udem n ṣbaḥ, serǧen iserdyan-nsen, ad ruḥen ɣer ssuq n lexmis.Belɛid iweṣṣa arraw-is ad awin aksum melmi i ruḥen s axxam. Yerna as-inin i yemmat-sen at-tebḍu ɣef imaɣban.
Belɛid d Meqran ruḥen ɣer ssuq n lexmis. Akken wḍen, qnen iserdyan-nsen, kecmen ɣer tlemmast n ssuq, ufan-t yeɛmar dayen kan, wa yettaɣ wa yeznuzu. Uǧwen-d timẓin i serdyan-nsen, ran-tent deg iɛellafen, s yen ruḥen s amḍiq anda yuɣ tanumi yettɣimi meẓyan igawawen. Ufan-t irekeb-it lḥir, ur tewwi ara lqaɛa deg akken yuḍen aɣbel n Meqran aceku yuɣ tanumi yettas-f yal ddurt deg ass nettlata. Tikelt-nni ur d-yusa ara, yeẓra tella tɣawsa it-yeṭfen. Cwiṭ aka, iwala Belɛid d
Meqran duklen-d akken. iker-d s lemɣawla, yuzel ɣur-sen, msalamen. Temlal tasa d way turew, dɣa yenna Meẓyan :
-« Amek i temyusanem aka ? », Ḥkan-as-d taluft amek tella ? s beddu ɣer tagara. Deg ass-nni Belɛid d Meqran uɣalen d imdukal, am iḍudan ufus, ur ten-ibeṭṭu yiwen.
Yiwen wass meqran irezf-d netta d yelli-s, ɣer at yeǧǧar,
ɣer wexxam n Belɛid, werɛad tafrar bdan-d tikli. Wḍen-d deg yiḍ, ɛyan aṭas aceku yebɛed wansa id-ruḥen. Cčan imensi, ruḥen ad ṭsen, ad steɛfun. Gǧan tignawt teṣfa, wlac asigna, teččur d itran, tiziri tefka-d tafat am azal. Ṭsen merra, teɣli-d tsusmi maca tamusni n yiḍ-nni iman-is. Azekka-nni imi d-kren, ufan-d dunit d tamelalt. Imelles-itt wedfal, yerna yeguma ad yeḥbes. Ur yezmir yiwen ad yeffeɣ ula ɣer lǧar-is ad yesteqsi fell-as.
Reglen merra iberdan. Meqran ur yumin ara, imi yeǧǧa tignewt teṣfa, mačči dtin ara d-yefken ass am ass-nni maca d tinna id tignawt n tegrest. Yeqqar kan.
-« Limer ḥṣiɣ akka ur d-ttaseɣ ara alama d tafsut ». Yeɛya yettlumu deg iman-is. Yesmermug weḥd-s weḥd-s, yestaqsay iman-is.
-« Ayen kul tikelt ara d-ruḥaɣ yettak-iyi-d Rebbi tawaɣit ? Ass amenzu d aẓɣal, d ajajiḥ n tmes, ur yezmir yiwen ad yeffeɣ, as wis sin d adfel, reglen merra iberdan, ula d amuḍin ma yella-d, ur ttafen abrid ɣer umejjay ».
Belɛid ur tiɛwiq kra, iwala adfel yekkat, yegguma ad yeḥbes, yenna-yas i Meqran :
-« Wagi d lxir n sidi Rebbi, yebɣa Rebbi ad tesɛedim kra nwussan , keč d yelli-k dagi ɣur-neɣ, Meqqar ad nfares tegnit akken, yak qaren lehna tettufaras, ass-a ad-neg imekli i zaden ».
Yekker Belɛid ɣer teɛrict anda i tteǧǧa iwtal, ifren-d ameqran deg-sen.yezla-t, yefka-t i tmeṭṭut-is ad texdem imekli.
Yewweḍ-d lawan, zin-d ak i tarbut, Belɛid d tmeṭṭut-is, akk d inebgawen-is.
Meqran ur yerkid ara lxatar-is, ur yethenna ara. Yella wayen it-iceɣben. Yella wayen yebɣa at-id-yini maca ur yeẓri ansa ara d-yebdu, ikukra. Belɛid iḥulfa akk s wannect-nni, ass-nni meqran mači am leɛwayed, imi ixezzar-it-id s daw tiṭ, itet s laɛgez, am akken d tukerḍa i yettaker tileqmin. Isers taɣejawt-is inna :
-« Ḥemdullah, rwiɣ, sdaɣ-tt akkan iwata ».
Belɛid yeggul-as akken ad yernu, netta yegguma. Dɣa yenna
Meqran :
-« Jmaɛliman ala tawant, ruḥ a Belɛid a gma ad ibaɛed Rebbi fell-ak laẓ, ak-yeg Rebbi d adrum, ak-id-yessaqwu aɣrum ak-yemnaɛ deg lehmum, ak-yeldi tiwura n lxir, mebla tisura, ak-yeg
Rebbi am temda, tiregwa n lxir akk ɣur-k ad-mirent »
Belɛid d tmeṭṭut-is qaren :
-« Amin a Rebbi ».
Ass yettarew-d wayeḍ, almi yesmed ddurt. Meqran d yelli-s mazal-iten deg wexxam n Belɛid maca maza ue yewwiḍ ara ayen i ɣef d-yerza. Yebɣa ad tefk yelli-s i yiwen deg arraw n
Belɛid.
Iḍ aneggaru, qimen lewhu imensi, zin-d merra i lkanun.
Belɛid tmeṭṭut-is d sebɛa n warraw-is, rnu Maqran d yelli-s. ameslay yella-d ɣef lqeḍ uzemmur aceku d lawan u zemmur imiren. Lɣella tella maca adfel yeṭṭef-iten ɣaf lqeḍ. Iḍ yelḥa iruḥ ad yezgen. Azekka-nni ad yuɣal ɣer taddert-is. Yebɣa ad-yessufeɣ ayen yellan deg ul-is maca ur yufi ara amek ? D lqeḍ id-ileqeḍ imeslayen ara d-yini. Akken iwala iman-is yettwaḥres, iqarṣ-d am asif. Abra-d iwawal, win akken it-iɛewqen acḥal. D taluft-agi it-id-yewwin ɣer Belɛid. Dɣa yenna :
-« Nekk tura ad ɛeddiɣ ad staɛfuɣ, awakken azekka ma neddar ad d-kreɣ zik ad ruḥeɣ, yerna abrid d win ibeɛden maca a Belɛid a gma, ma tebɣiḍ ak-d-ǧǧaɣ yelli, ad tɛiwen tameṭṭut-ik deg tlufa n wexxam lawan-agi uzemmur imi ur tesɛiḍ ara tislatin ».
Belɛid imuqel tameṭṭut-is, arraw-is, s yen ireṣṣa axezur-is ɣer
Meqran, yefhem tamsalt akken tella. Yefhem d acu i yebɣa d wacu i yettnadi. Tasusmi teɣli-d, yiwen ur ti-d-yuli wawal, yenṭaq Belɛid :
-« Tanmirt-ik a Meqran a gma, s teɣzi n leɛmer-ik, nekni nettmagar tagnit akken tella, akken nezmer, akken nufa mači akken nebɣa, yerna muḥal ad sxedmaɣ yelli-k am taklit deg wexxam-iw, saramaɣ ad-nettemlil deg teswiɛin n liser akk d lxir, deg unebdu-yagi, ma yebɣa Rebbi ad-awiɣ tlata n teslatin i warraw-iw, yerna ad tḥedreḍ. Wigi yemden aka i zwaǧ, xeḍbaɣ-asen-d dagi deg at yeǧǧar, d yessi-s n leḥlal, yernu qarbent, d yessi-s n taddert. Akken qaren :
-« win izewǧen deg taddert-is, am win yeswan deg urawen-is ».
Ncallah yal yiwet as-d-yefk Rebbi amur-is. Neṭqen merra :
-« Amin a Rebbi ».
Ala Meqran, teḍra yid-s am win telḥaq tarṣaṣt deg ul, fuken lehdur, ulac d acu ara d-yini. Yekker fell-as iruḥ ɣer wusu, yelɣet am ucen. Uɣalen kren merra ad ṭsen.
Meqran muḥal ires cfar ɣef gma-s, muḥal temundel tiṭ-is.
Yewwi-d tafat s wudem. Akken yuli wass d ṣbaḥ, kren-d merra, swan lqahwa, ala Meqran yegguma, yufa-d sebba ur s-tehwi ara.
Isereǧ aserdun-is ad iruḥ. Belɛid s lǧiha-s isereǧ ayla-s, iwakken ad t-isaɛef aceku zik, imi ara d-yas yiwen s lɛarc ɣer wayeḍ, imawlan n lɛarc-nni uɣur d-yusa ad dun yid-s alma sufɣen-t ɣer lɛarc-is. Ihegga-d Belɛid kra n tɣawsiwin ara s-yer d tarzeft i
Meqran maca netta iger-d limin d ameqran, d akken ur t-yeḍfir wacemma. Yuli sufella u serdun-is, yesuli yelli-s ɣer deffir-s.
Belɛid ula n netta yeḥren, yegul ur yedi yid-s maca yenna i mmi-s
Yidir ad at-isaɛef, d netta id ameqran deg warraw-is. Meqran yendah i userdun-is ad iruḥ, ur d-yenni ẓzant neɣ rɣant, ula d slam ur t-id-yeǧi. Belɛid yerẓa-d deg iman-is, yeǧa deg umur-is, yerkeḍ ɣef ul-is yenna :
-« Abrid n talwit a Meqran, ar timlilit ncallah ».
Meqran icuḥen-it, iruḥ anyir-is yekres. Seg-mi yebda abri dur t-id-yuli
 wawal. Yidir yettṣeḍḥi, ur yeẓri d acu ara d-yini, ur yefhim d acu yellan ɣer-as d baba-s, dɣa yefren tasusmi, yessuk talaba ɣef yimi-s, almi it-yesfel akin i tizi, yuɣal-d s axxam.
Akken d-yewweḍ Yidir s axxam yenna-yas baba-s :
-« Σeslama-k a mmi, d ayen tzegreṭ i tizi ? ».
-« Dayen zegraɣ-t i tizi maca seg-mi i nebda abrid, muḥal yulit-id wawal am win yeddan d ugugam, ula d nekk ur tufiḍ i s-nniɣ, susmaɣ kan ». is-yenna Yidir.
-« Akken axir a mmi, ɣul-it ».
Ussan ttɛedayen, ttfarasen ussan n lqeḍ imdanen uzemmur. Belɛid yelha d warraw-is d tmurt-is. Yelha d lmal-is d waxxam-is, ixedem laẓ-is, akken ur yeqḍiɛ ara aceku d yiwet n tama id-yeɣaren, ur sɛin ara ula d lwaqt ad ččen s lebɣi-nsen.
Azemmur yurew mači d kra, yefka-d Rebbi mebla ceḥḥa. Zerẓur d aglaf, mi ara d-ires ɣef tzemmurt amzun d ajrad, aɛeqqa ur t-ttaǧan, d amcaḥ i mecḥen zzit ɣef tzemmurt werɛad iẓid. Ayen i
ɣef ɛeddan ad yeqqim ɛeryan. Belɛid iḥettem-it lḥal ad yefk leɛtab i yiman-is d warraw-is iwakken ad-yejmaɛ rrezq-is s lemɣawla s axxam.
Belɛid ur yelli d win ixebcen, ur yelli d win ikercen, muḥal iḍur yiwen. D ayen yelhan kan i ixedem, muḥal yedɣel wul-is, yewsaɛ lxaṭar-is aṭas maca llan yemdanen sɛan ugar n yiwen wudem, ger yemdanen-agi, ylla Meqran, d argaz kan deg userwal, yeččur d tiḥila d txidas. Icuḥen Belɛid aceku yugi ad yaɣ yelli-s i mmi-s. dɣa d tinna is-yeṭṭef d tuḥsift, yegul ad yexdem deg-s lmenker, isewjed-as-d tawaɣitn lɛar.
Meqran am azrem-nni yerẓa wegris, arrant s aqelmun, asmi id-yuki, yekkes-as usemmiḍ iqes bab-is. Ziɣ tudert-is yebna-tt ɣef leɣdar, yeččur d tiḥila. Ḥala tidak n daɛwessu i yessen, yennuɣ d lɛar yerna-t, kkes-d win ur yexdiɛ.
Tezzi-d ddurt ɣef ass-mi yuɣal ɣer taddert-is. Meqran yencewwal aṭas. Ass n letnayen iruḥ ɣer wemdakel-is Meẓyan
ɣer igawawen. Akken i t-id-iwala Meẓyan, ur yumin ara dɣa yenna :
-« Azul a Meqran, d lxir ncellah ik-id-yewwin, keč id-yusan ass-a ? ».
 Aceku Meẓyan ur yuɣ ara tanumi yettas-d Meqran ass-nni, yerna yettban zɛef ɣef udem-is. Dɣa yenna Meqran :
-« Qim kan a Meẓyan a gma, ruḥeɣ-d ɣer ckaya, iḥqar-iyi
Belɛid, sɛeddaɣ ddurt ɣur-s nekk d yelli deg At Yeǧǧar, yeṭṭef-aɣ wedfel. Ass-mi nekker ad-nuɣal yesedda-yi-d mmi-s d amsaɛef ».
-« Ur waleɣ ara ugur dagi, d mmi-s axir i izemren ad iḥreb fell-ak ma yella wayen yellan, dayen ara xedmaɣ nekk-i, ayagi ulac
ɣer-s ». Is yerra Meẓyan.
-« Wiɣt-id a yi-iwanes yejaɛr-iyi, a Meẓyan a gma, mmi-s n
Belɛid yekkes sser ɣef yelli yerna sdat-i, deg yiwet n teẓgi, ur zmireɣ a yi-d-yali wawal,yeggul fell-i ugadeɣ-t, yuɣal-iyi d mejɛer ».
Meẓyan yr yumin ara ayen sellen i meẓuɣen-is. Dɣa yenna-yas :
-« Tamsalt-agi d nekk ara tt-yefrun, ad iniɣ i Belɛid s wayen yellan maca ɣur-k kan d lbaṭel id-greḍ fell-as, aqlik-id ad tendemeḍ ɣer sdat ».
Meqran icud kan deg trennent-is. Llum yerra-t ɣef Belɛid d mmi-s, yegguma ad yeslef i wudem-is, ad yer aḍar.
Azekka-nni n ttlata, Ameẓyan iruḥ-d deg gawawen ɣer ssuq n ttlata At Yeǧǧar. Imlal-d Belɛid yenna-yas s wayen id-yenna
Meqran. Belɛid yeggugem, quren i fadden-is, ur yumin ara imeẓuɣen-is, ysum-it lqaɛa aceku ur yennum ara leḥcaym. Dɣa yenna-yas i Meẓyan i gawawen :
-« Ass-a d ttlata, sya ɣer ddurt nniḍen, ma ur s-duɣeɣ ara lza nekk mači d argaz, mači d Belɛid, anda ara yi-d-tafeḍ susef-d
ɣer wudem-iw ».
Belɛid yuɣal-d s axxam-is uqbel lawan. Akken id-yewweḍ, yesawel i sin n warraw-is, Lḥucin d Rabaḥ, yenna-yasen :
-« Gma-twen Yidir iḥeccem-aɣ, ṣeḍḥaɣ amek ara d-refdaɣ aqeruy-iw sdat n yergazen, yekkes sser ɣef yelli-s n wemdakel-iw Meqran, yerna sdat n baba-s. Tura ad truḥem ɣer yigar ufella akken ad leqḍem azemmur, keč a Lḥucin ad taliḍ ɣer tqacuct n tzemmurt ad tcarweḍ , Yidir ad n-yali ad-yezg s daw-ak, ma d keč a Rabaḥ qim deg lqaɛa, kec a Lḥucin mi tweɛaḍ wwet-it-id s tgelzimt s aqaruy. Ma yeɣli-d yemmut d lɛali, mulac keč a
Rabaḥ kemmel-as deg lqaɛa. Γurwat ad-yuɣal s axxam yedder.
Belɛid yessawel i Yidir yenna-yas :
-« Ruḥ ad tedduḍ d wayetma-k s iger ufella ad tleqḍem azemmur, keč d Lḥucin ad talim sufella n tzemmurt ad d-cerwem, ma d Rabaḥ ad yelqeḍ deg lqaɛa ».
-« Yirbaḥ a baba ». Is yenna Yidir.
Lḥucin d Rabaḥ zwaren s amḍiq. Akken wḍen Lḥucin yezwar yuli ɣer tqacuct n tzemmurt, ma d Rabaḥ yeqqim deg lqaɛa. Iḍfer-iten Yidir deffir. Yewweḍ, yuli ɣef tzemmurt akken ad d-yecrew ula d netta. Atmaten-is ur bɣin ara annect-nni ad d-yeḍru, iɣaḍ-iten, imi d gma-tsen ameqran, ḥemlen-t aṭas maca ugaden baba-tsen, ayen id-yenna ad iɛeddi, ttaɣen-as awal deg ayen yellan, yelha neɣ diri-t
Akken iqaɛed Yidir iman-is sufella n tzemmurt, ger ifurkan, Lḥucin yuɣ lḥal ihegga iman-is, iwaɛa-t-id i tyita.
Isewsaɛ s tgelzimt-is, iqmec allen-is, yewwet-it-id s temceṭ taqeṭɛant, irecq-as-tt deg uqaruy-is. Yidir isuɣ s wayen yesɛa d tazmert, yeɣli-d ɣer lqaɛa yetteqliliḥ. Iɣil d tucḍa is-d-teceḍ tgelzimt i gma-s. Rabaḥ yettru yesawal i win ara yettrun yid-s. imdanen yellan dinna, uzlen-d merra ɣer yiger n Belɛid mi d-slan i usuɣu. Ufan-d Yidir yeḍleq deg lqaɛa. Lḥucin ur d-iris ara
ɣef tzemmurt, yeqqim kan dinna yeqqur. Yidir werɛad yemmut, idamen yesureg mači d kra, iwala gma-s amecṭuḥ yeffeɣ-it leɛqel, ixedm-d tabɣest inna-yas :
-« Ur ttugad a gma ! ».
Akken is-d-yenna awal-agi, Rabaḥ irekb-it lɣiḍ ugar ɣef gma-s nnig wakken nyella, yettmeǧǧid yettru, dɣa yenna-yas :
-« Suref-aɣ a dada Yidir, d baba i yegulen deg-neɣ ad ak-nenaɣ ». din kan yidir iḥulfa ansi is-d-tekka tyita. Idem-d tagelzimt-nni, yewwid abrid yebɣa ad-iruḥ s axxam maca ur d-yelḥi ara aṭas, yeɣli yemmut.
Win-t deg uceṭṭiḍ ɣer taddert, ẓran merra yemdanen d akken Yidir yemmut deg lbaṭel. Belɛid yuɣ-d lza i Meqran deg wayen ur nelli, ihud axxam-is s ufus-is, Meqran yewweḍ ɣer yeswi-is.
Lexbar yuzel am lebreq, yuɣ-d akk tudrin. Leɛruc akk slan s tedyant yeḍran deg at yeǧǧar. Belɛid yumen Ameẓyan i gawawen, yenwa d tidet ayen is-d-yenna aceku ur yennum ara lɛar, snen-t medden s tirugza d nnif. Muḥal udren-it-d deg yir ameslay. Yettḥarab aṭas ɣef lḥarma-s d tin n wexxam-is, ɣef annect-a i yefka mmi-s d asfel. Ticerket yundi-tt Meqran yerna teṭṭef.
Asmi yesla Meqran d akken Belɛid yenɣa mmi-s s lbaṭel id-iger fell-as. Yuɣal muḥal i tezzi-d ɣer ssuq n ttlata At Yeǧǧar, neɣ ssuq n Lexmis. Akka i d win yennumen tufuḥanin d tucmitin. Wid yessarẓgen tudert i wiyiḍ, wid yettidiren deg yeɛrar n wiyiḍ, yerna ččan tidi-nsen, wid iḥemlen tixnanasin.
Ameẓyan igawawen yessukes-d tidet iman-is. Awal ara d-yini
Belɛid d awal, muḥal yettuɣal ɣer deffir. Ma d Meqran d yir argaz, yal lɛib deg-s yella.
Tidet tufrar-d am zzit ɣef aman. Imezdaɣ n taddert izedɣ-iyen wurrif aṭas ɣef argaz yemmuten deg lbaṭel, yerna s ufus n baba-s. yenɣa-t mebla lebɣi-s, imi teswiɛt-nni yeḥma uqeruy-is, rekmen idamen-is. Ur inuda ɣef tidet, ur icawar yiwen. Belɛid imi d-ifaq d yiman-is, yerra-d leɛqel-is ɣer sdat-s, yettaɣẓaẓ deg ḍudan-is, kulec ifut-it ulac d acu ara d-yer. Yeɛzel iman-is deg wexxam, yeseḍḥa ad d-yemager imezdaɣ n taddert-is.
Imlezdaɣ n taddert, iluɣ lebḥar-nsen, yerwi mačči d kra.
Taluft am tagi ur s-berrun ara, ur zmiren ara ad tt-ttun, ilaq as-d-afen ixef-is, as-d-afen tufrat. Nejmaɛen deg taddert, ceyɛen i
Belɛid ad d-iruḥ akken ad d-yini tamentilt n tmettant n mmi-s. amek i t-yenɣa ? Anwa is-d-yesɣamen ? Maca netta yegguma ad-yer i teɣri. Γer ɣur-s d awezɣi ad-yeffeɣ. Terna-t leḥya ɣef ayen yexdem, ur ifaq d yiman-is. Akken walan yugi ad-iruḥ, ufan-d abrid nniḍen, ahat ad mlilen d tewwurt. Ruḥen merra ɣer wexxam n Belɛid sawalen-as ad d-yeffeɣ, yegguma ad d-yer ula d awal. Ygi ad yefk mayna. S yen dmen-d rejmen axxam-is s yedɣaɣen. Sqef udrem, icbuyla rẓen, zzit yemmar yenjar tiregwa, almi yewweḍ ɣer daw n taddert. Uɣalen fkan times. Kra yellan deg-s yerɣa, axxam dayen ires, yerna yettwali deg-s.
Ur telli tama yerbaḥ. Mmi-s yemmut, axxam-is yedrem s wadda, zzit yenɣel, rrezq-is akk yerɣa. Tegra-yas-d yir tudert.
Akka id win iteddun d yi amdakel.
