Aṭṭan n Covid-19
Akman yettkemmil, tifrat ulac, tadamsa tettader
Ma yella-d rray n usewseɛ n ukman alamma d ass n 31 maggu, ayagi i uḥader ɣef terwiḥin n yimdanen seg unfafad-a amihan, acu kan mačči s tin n teḍsa akken i t-ḥesben kra.

Acku tamsalt, terza yiwen waṭṭan iweɛren, yettiwsiɛen, yessawḍen akka tura ugar n 5 000 n wid yettwaḥuzan deg tmurt n Lezzayer, yeglan s terwiḥt n wugar n 500 d amdan. Seg wass amenzu n remḍan, yuli s waṭas umḍan n wid ihelken, d ayen i yessagaden, ladɣa ma nettwali akman ur ittuqader ara akken ilaq, ladɣa seg tama n yilmeẓyen ur as-ngi ara azal. Deg umalu n tmurt, deg temnaḍt n Wehran, yella-d userreḥ n leḥris, ama seg tama n yiɣallen n laman, ama seg tama n yimdanen yeɛyan deg ukman. Ma d ameslay yeddawaren gar-asen, ttwalin sya ar taggara n waggur n maggu ma yeḥma-d acemma lḥal, ad yenqes umihi yesɛa unfafad, ɣef wakken i d-leqḍen kra n yisallen deg yizeḍwa inmettiyen. Maca mačči akka i d-yewwi ad meyzen, acku d tidet akman labud ad d-yaweḍ lweqt ad yekfu, imdanen diɣen ḥwaǧen d acu ara ččen. Yewwi-d, ad uɣalen ɣer yixeddimen-nsen i ǧǧan qrib sin n wayyuren, maca annect-a, yettili-d s leḥder d uḍfar n yilugan-is. Akken i xedment tmura-nniḍen am Lalman, Fransa, l’Australie, Merruk d tiyaḍ, anida walan yiduba-nsent d lawan ad yettwakkes ukman skud ma tettader tdamsa n tmurt imi tuget n yimdanen ur xeddmen ara. Ɣef waya i gan asaḍuf n tririt n tekmamin i wid merra ixeddmen neɣ yetteffɣen seg yixxamen, seg tama ad tuɣal tudert akken tella zik, seg tayeḍ ad yettekkes kra kra unfafad. 
Udem gar wudmawen
Yemmut ucennay aqbur Nacer Ziouche
Ttruḥun wudmawen, ttɣiman-d yismawen. Ur yekfi ara leḥzen n tmettant n unaẓur Idir, armi yewweḍ leɛfu n Rebbi ass-nni n amhad ucennay-nniḍen aqdim Ziouche Nacer, deg tmurt n Fransa. Akken yeqqar wawal, ‘’Win ara izerɛen ayen yelhan, d ayen yexdem ara d-ihedren fell-as’’. Inaẓuren-a iqdimen, cennun ayen ttḥulfun s lbenna n wawal. Nacer seg taddart n Achabou deg twilayt n Lburǧ, icennu di Fransa. Yekker-d akked tsuta tamenzwarut n yicennayen n teqbaylit. Ɣas llan kra seg yinaẓuren iqdimen, ur ttwassnen ara dagi aṭas, maca s wallalen yellan tura ilaq ad idiren. Ilul Nacer Ziouche deg useggas n 1941deg Achabou. Deg useggas n 1958, iruḥ ɣer tmanaɣt, yelmed aẓawan s lɛud. Syin yeṭṭef abrid-is ɣer tmurt n Fransa. Deg temlilit-is d Amraoui Missoum deg 1963, i yebda ikeččem deg taɣult n ccna. Yebda yettban-d s yisilɣen i ixeddem armi yuɣal d amẓawan ameqqran deg tallit-nni. Yugem-d deg uẓawan n tmurt n Maser, aklasiki, yessemras anya d wallalen iqburen akked terbaɛt-is. Imudd-asen rruḥ n teqbaylit, d ayen i yeǧǧan aẓawan yessemras ad d-yessenked amgarad n yidles azzayri, s waya i d-yessekcem kra n tatrarit i uqbur. Deg tama n Paris, yecna akked yinaẓuren iminigen, iga aṭas n tmeɣriwin di tzeɣwa timeqqranin n usamar am (Les mille et une nuits, l’Oasis, Le Tourbillon). Yecna, yura, yessekles akked yinaẓuren meqqren am Dahmane El Harrachi, Slimane Azem, Mazouni, Boudjemaa El Ankis, Youcef d Kaci Abdjaoui, Taleb Rabeh akked Salah Sadaoui. Deg useggas n 1973 i d-yessuffeɣ tizlatin-is timezwura, aṭas i tent-iḥemmlen lawan-nni, am tezlit ideg i as-yeqqar “Ma yella kemm tettuḍ-iyi”. Akken diɣen i yexdem aṭas n tezlatin i kra n yicennayen-nniḍen. Yecna ɣef yisental yemgaraden am lɣerba, lefraq, aḥizi (solitude) iḥulfan n tayri akked tayri n yimawlan. S tesfift-is tamezwarut, imud azal i ccna azzayri s ṣṣut n teqbaylit. Ikemmel deg ubrid n ccna d tmeɣriwin armi d iseggasen-a ineggura. Gar tezlatin yettwassnen i d-yeǧǧa Nacer Ziouche; Ayemma ɛzizen, Lmeḥna, Yyaw ad nemwanas, Yewhem meskin, Ḥess-as i baba-k… atg. Yewweḍ leɛfu n Rebbi ɣef leɛmer n 78 n yiseggasen.
Iruḥ uzamul n tezlit taqbaylit
Teqqim-d tgejdit i usenned, d usalas i lebni
Idir s yisem-is n ṣṣeḥ « Ḥamid Ceryet », i illulen di taddart n At Leḥsen deg Wat Yanni di tmurt n Leqbayel deg useggas n 1945, d anaẓur ameqqran, i d-yezzin yakk i umaḍal, anida tinig yid-s tutlayt n yimaziɣen. D amedyaz, yesuzznen yakk tisuta, ladɣa di tmurt n Leqbayel. Tizlatin-is, ttaken-t abeḥri i turet. Yecna ɣef waṭas n tɣawsiwin, aṭas n yisental, ladɣa ɣef tmurt n Lezzayer d yidurar n Leqbayel anida i as-yenna : « Xas d aẓru yeḥfan, ḥemmleɣ-k ay adrar-inu », yewwid awal ɣef yidles, tasertit, tigemmi, tanaṣlit, tilelli…atg. D anaẓur izeggren tilisa. D agerruj ur nfennu ! Deg 2 deg maggu 2020, yewwḍ-d lexbar n lmut-is, mbaɛd amennuɣ meqqren netta d lehlak-is. Imdanen merra, gguman ad amnen, ladɣa tawacult tanaẓurant d wid yakk yellan ɣer yidis-is, aṭas n lesnin aya. Idir, ass-a ulac-it gar-neɣ, maca mazal-it ad yidir deg ulawen i lebda ! Sgunfu di talwit a mmi-s n yidurar ! Akken i d-as yenna deg wawal-is : ‘’ Ansi i d-nuɣ aẓar ? D arraw n yidurar ; Xas ma d iɣriben, ulamek ad t-nnenker’’.
Yemḍel ucennay deg Fransa
Tedda-as twacult-is deg lebɣi I Yidir
Ɣef wakken i t-id-twekked
twacult n ucennay Idir,
tella-d temḍelt-is anda
akken i yebɣa netta.

deg Fransa. Seg wasmi yemmut unaẓur ameqqran Idir (2 deg maggu 2020) i d-tenna twacult-is d akken ad yemḍel deg Fransa, ‘’D wa i d lebɣi-s’’. Ha-t-an ihi tedda-as deg lebɣi imi yemḍel ass-nni n larebɛa, azizwu, 13 deg maggu 2020, deg tmeqqbert Père-Lachaise deg Pari. Deg ulɣu i d-tesuffeɣ twacult-is, ass n ttlata, 12 deg maggu 2020, tenna-d ‘’Tamḍelt n ucennay Idir, tella-d deg Fransa anda ttilin warraw-is, d wa i d lebɣi-s aneggaru, xas ulamma yessarem deg tazwara i wakken ad tili temḍelt-is deg taddart anda i ilul. Ihi, tawacult-is, texdem kan ayen i iwulmen, tquder asirem-is,ur tezmir ara ad d-tekk nnig lebɣi n ucennay Idir’’. Ɣef waya dɣa i d-tessuter twacult-is seg wid i t-iḥemmlen i wakken ad qaddren, am nutni, lebɣi n unaẓur. I usmekti, aṭas n yimdanen i yessarmen tamḍilt-is deg wakal n lejdud-is mačči deg lɣerba, ‘’am wakken d imenfi’’, i d-walan kra. Ɣef waya dɣa, i yuzzel waṭas n wawal deg yiẓeḍwa inmettiyen. Yal wa s rray-is. Gar wid yeddan d lebɣi n ucennay d wid yellan mgal asirem-a. Akken yebɣu yili, ad yeqqim d azamul am netta, am Slimane Azem, El Hasnaoui d wiyaḍ xas meḍlen berra n Tmurt. I usmekti, deg tmeqqbert Père-Lachaise, ttwameḍlen aṭas n wudmawen i imechuren deg ddunit, yecban Pierre Abélard (1079-1142), Edmond About (1828-1885), Augustin Gabriel d’Aboville (1773-1820), Augustin Marie d’Aboville (1776-1843), François Marie d’Aboville (1730-1817), Nicolas Abramtchik (1903-1970), Étienne Aignan, (1773-1824) d wiyaḍ.
D izurar ɣef yidurar
Tala Athmane : Xas deg ukman, ur brin i ṭṭbel deg waman !
D taswiɛt, daɣen, i furṣen, ladɣa, yilmeẓyen i wakken ad ssizedgen izenqan d usicbeḥ n yiɣraben n taddart-agi i d-yezgan deg tɣiwant n Tizi Uzzu. Zedɣen deg taddart n Tala Athmane ugar n 9 000 n yimezdaɣ. Tettwassen aṭas, tineggura-a, s leswaq-is : ama d win n lǧemla neɣ win n lǧemɛa i d-yezgan berra n taddart deg umekkan iwumi qqaren Lbur n Wadda neɣ Agni n Tigit. Llan s umata, tlata n yiḍwaren n tnezduɣt : Tazmalt n wadda, taddart ufella akked Lexmis alemmas. Taggar-a, yerna-d Yiɣil Ufella. Ɣef wakken i aɣ-d-nnan, ula d Si Muḥend U Mḥend icekker-itt-id deg yiwen usefru imi ala deg Tala Athmane i t-kubren akken ilaq asmi i d-iɛedda syin. Yekka-d seg Tamda d abrid ɣer Yisyaxen. Asefru-a, mazal deg yimawen n yimezdaɣ. Ha-t-an amek i as-yeqqar :

Ɛeddaɣ-d deg yiwen ubilaj messus,
Yezzi-as kalitus,
Winna, qqaren-as Tamda.
Lmakla-nsen d akermus,
D aseqcer s ufus,
Laẓ dinna i yesqaqa.
Lxetyar ɣef lxetyar, d Tala Athmane,
ṭṭɛam-nsen d aḥlawan,
s wudi i yeddahan.
Mačči am Wat Yisyaxen,
S lqahwa i ɛerḍen,
Ziɣ yella yinebgi n waman.

Ma ɣef leqdic s umata, ladɣa ussan-agi n ukman, yenna-d Uresqi, yiwen gar yilmeẓyen i iqeddcen deg taddart n Tala Athmane :’’Seg useggas n 2019 i nebda nekni s yilmeẓyen nxeddem tigawin dagi deg taddart n Tala Ɛetman. Nger-d iman-nneɣ s annar imi wid-nni i ilaq ad d-ssiwlen ɣer ccɣel-a, ur d-banen ara. Dɣa, syin i neddem tikti-agi i wakken ad d-nelhu s lecɣal n taddart deg wayen yeɛnan asizdeg s umata. Nebda nessinif ammus, nferres iberdan akked tzenqatin. Nettwali amek ara nefk udem icebḥen i taddart-nneɣ. Ɣef wakka dɣa i d-kkren yimezdaɣ deg yal tama n taddart, ddan deg umahil-agi. Syin, tewweḍ-d diɣ temsal-agi n waṭtan Covid-129, nger-d iman-nneɣ s annar i wakken ad nesseḥbiber ɣef terwiḥin n yimezdaɣ s uwelleh akked usizdeg n yal amḍiq, ladɣa ɣef yiberdan n unekcum ɣer daxel n taddart. Ɣef waya dɣa i neɣleq kra n yiberdan u neǧǧa kan igejdanen anda i nessizdig tikeryas i ikeccmen ɣer daxel n taddart. Yella umekkan n usizdeg deg taddart n wadda, deg taddart n ufella akked Lexmis. Seg tama n ttawilat n usizdeg, ad nesnemmer aṭas aselway n tɣiwant n Ait Aissa Mimoun akked tɣiwant-nneɣ n Tizi Uzzu i aɣ-d-yefkan afus n tallelt d usebɣes. Nessaram ad nkemmel, u ad nesseqɛed iman-nneɣ ugar n waya sya d tasawent. Aql-aɣ la nettxemmim ɣef wamek ara d-ilint tuddsiwin neɣ tddukkliwin dagi ɣur-neɣ. Seg tama n cbaḥa d ureqqem n yiɣraben (leḥyuḍ) n taddart, ha-t-an yebda ussan-a kan sɣur kra n yinaẓuren-nneɣ iwumi ara nerr tajmilt tameqqrant. Ad d-nebder Sofiane Ait Amer, Amar Khiar, Youcef Moula i yeṭṭfen tama-agi n teklut, u bdan asuneɣ’’.

Asicbeḥ n taddart

Ɣef wamek i d-tusa tekti-agi n teklut, yenna-d Mesṭafa : ‘’Nenna gar-aneɣ, nekni, neqqim, neqqim s sebba n Covid-19, i wacuɣer ur nettcebbiḥ ara taddart-nneɣ ? Ihi, nebda s usicbeḥ n leḥyuḍ n taddart. Mi slan yimezdaɣ s umahil-a, bdan ttaken-d afus n tallelt : yal wa d acu i aɣ-d-yefka, wa d lǧir, wayeḍ d sbiɣa…atg. Nerra-d acmumeḥ i taddart, nerra-d tadukli i yellan yakan gar yimezdaɣ. Dayen yessefraḥen nezzeh. Nessaram ad nkemmel deg umecwar i d-newwi. Ma d Said, ikemmel, yerna-d : ‘’Ad d-rnuɣ ciṭ ɣef wayen akka i d-nnan yimeddukkal :’’Xas ḥemmleɣ taddart-iw, ufiɣ-d llan wid i tt-iḥemmlen kter-iw. I usmekti kan. Neqqim deg lewziɛa-nni n 2019, d iqessaren, dɣa nenna-as i wacuɣer ur nessizdig ara taddart-nneɣ. Awal yettawi-d wayeḍ armi tuɣal d tilawt. Nebda afras n yiberdan, nekkes aɣanim d yiḍumman i ikeblen leryaf-nsen. Simmal nxeddem, simmal yetticbiḥ wudem n twennaḍt. Aya, yefka-aɣ afud meqqren i wakken ad nkemmel deg lecɣal-agi. Syin, nekka-d i taddart seg usamar-is ɣer umalu-ines. Ladɣa imi yella usebɣes n yimezdaɣ. Yal win ara neqqsed, ad d-yini ‘Aql-i da’, ama s texriḍt neɣ s wayen-nniḍen. Nuɣal nessazdeg ula d aɣerbaz amenzu i yellan deg yir liḥala. Seg yimir deg unnar armi d tallit-a n Coronavirus anda i nuɣal ɣer useḥbiber d uwelleh. Ad snemreɣ aṭas imezdaɣ i d-yerran i teɣri. Ula d lǧameɛ akked tmeqqbert, nerra-ten-id deg lbal-nneɣ. Tin ɣur-s, mačči kan d taddart-nneɣ i nessazdeg, meɛna nɛawen ula d lǧiran-nneɣ i yellan deg La Zone’’ d wiyaḍ. Ula d Ɛaziz, s wawal-is :’’Seg tama n uwren, nexdem am tudrin merra : nuzzel, newwi-d awren, syin nefreq-it ɣef yimezdaɣ. Ad snemreɣ wid yakk i aɣ-iɛawnen, taɣiwant n Tizi Uzzu, imawlan n yikamyunen, ilmeẓyen-nneɣ. Ad d-smektiɣ d akken yal axxam, yewweḍ-it umur-is mebla ma yusa-d uɛeggal-is ɣur-neɣ’’.


Awal n yinaẓuren Amar Khiar d Sofiane Ait Ammar


Ɣef wamek i d-yella usuneɣ n tfelwin n teklut, yenna-d Amar Khiar‘’Nekk, am yilmeẓyen yakk n taddart, greɣ-d iman-iw i wakken ad ttekkiɣ deg leqdicat i d-yettilin dagi ɣur-neɣ, ama seg tama n usizdeg, n uwelleh neɣ n usicbeḥ n yimeḍqan. Imi ḥemmelɣ mliḥ aḥric-agi n teklut, dɣa nniɣ-as ad d-awiɣ aẓru-inu ɣer tama-agi n usicbeḥ n yiɣraben. Seg tazwara i truḥ tidmi-w ɣer ucennay Idir i aɣ-yeǧǧan ussan-agi kan. Ihi, nniɣ-as, ad sunɣeɣ udem-is ɣer tama n Matoub. Ha-t-an amek i d-tella tikti. Yuɣ lḥal, yella Merzouk Dib, yebɣa aya s ufella n lḥiḍ-is. Din din, tasekkurt, timellalin u bdiɣ leqdic-iw : yal tameddit, xeddmeɣ ciṭ. Akken armi i tekfa tfelwit-nni. Tura, ad ɛeddiɣ ɣer yimekwan-nniḍen i wakken ad d-nezzi yakk i taddart nekk akked yimddukkal-iw n teklut’’. Ma d Sofiane Ait Ammar i yewwin arraz amezwaru deg usuneɣ n yifɣulen (caricature) deg tfaska n useggas 2019, yerna-d deg wawal :’’Nekk d ilemẓi n 24 n yiseggasen. D anaẓur, ttnaleɣ akk ayen yeɛnan aḥric-agi n usuneɣ neɣ n teklut. Nesɛa agraw n usuneɣ, nettnejmaɛ gar-aneɣ. Nesicbiḥ daɣen tudrin s teklut. Aṭas i aɣ-d-yessawalen ɣer leqdic-agi, ladɣa tudrin-nni i ittekkin deg temsizzelt Aissat Idir n taddart zeddigen. Nxeddem timsekniyin sya ɣer da. Lemdeɣ asuneɣ deg Uxxam n yidles Mulud Mɛemmeri ne temdint n Tizi Uzzu’’.
