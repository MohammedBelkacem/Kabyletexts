Tamettan n Idir
d itri yeḍwan igenwan i lebda
D itri seg yitran n yigenni n tizlit Taqbaylit, d tigejdit seg tgejda i yeṭṭfen sseqf n yidles amaziɣ s umata. D anaẓuṛ i yeṣsawḍen ansayen i ukuẓ n tecwikin n umaḍal. Deg lawan anda i tettwagdel Tmaziɣt di tmurt-is, yeṣṣaweḍ-itt Idir s tuɣac-is ɣer tmura n ddunit meṛṛa. S tezlit-is “A Baba Inuba “, i d-yeskanayen tamnaḍt n Leqbayel, i d-yettmeslayen ɣef wayen yettidir Uzwaw, d lmeḥna i yesεedday di tmetti. Ddeqs n medden i d-yejbed ɣer yidles amaziɣ, uɣalen d imeεcuqen-is. Imi tizlit-agi teččuṛ d lemεani, awalen-is d inagiyen ɣef wazal-is.

Ayen i as-yernan cciεa ugar i tezlit n “Baba Inuba“ d aẓawan-is aḥlawan, i d-yettaran ṛṛuḥ i umuḍin, i yesganayen agrud amecṭuḥ. Ahat d ayen i yeǧǧan lejnas n umaḍal yakk, ḥefḍen-tt, uɣalen yakk cennun-tt. Akken yella deg wawal, d aẓawan d tutlayt i yesddukkulen lejnas yemgaraden. Ad d-nesmekti d akken, s tezlit-agi, i yebda unaẓuṛ Idir amecwaṛ-is, dɣa dindin yekcem ulawen n wid iḥemmlen taẓuṛi zeddigen, daymi i yesmurres seg useggas-is amezwaru di ccna. Ma yella nemmeslay-d ɣef ubrid i d-yelḥa Idir, mačči d aḍṛiṣ n yiwet neɣ n mraw n tweṛqtin ara ad d-naru.

Lameεna s wawal awezzlan, nezmer ad d-nini d akken, seg tazwara n yiseggasen n 70, armi i t-teǧǧa tezmert-is, Idir yella d tizizwit di leqdic-is, d uḥṛic yenǧeṛ abrid-is s ufus-is. Yexdem nnig n tezmert-is, i wakken ad yaweḍ ɣer lebɣi-s. Deg umecwaṛ-is, Mass Ḥamid Ceryet, i yellan d anmahal (Ambassadeur) n temɣiwent Taqbaylit deg waṭas n temliliyin, netta i yecnan ɣef tayri, ɣef tlelli, lɣerba akked tmagit. Idir, yesselḥeq amennuɣ ɣef Tmaziɣt d Teqbaylit di yal amkan. Dɣa yenna ɣef tlelli n ugdud deg tezlit-is Lefhama (Tiɣri n ugdud) : « Mkul agdud yeḥwaǧ tilelli, mkul tilelli teḥwaǧ lḥerma, mkul lḥeṛma teḥwaǧ tadukli, mkul tadukli teḥtwaǧ lefhama ».

Am wakken iweṣṣa di kra n tezlatin-is ɣef tmagit, am tin n “Ay arrac-nneɣ” , deg-s dɣa, iger tiɣṛi i yilemẓiyen i wakken ad ṭṭfen deg usirem, ur berrun i laṣel-nsen, ɣas ad tiqṣiḥ fell-asen teswiεt, imi yenna: « ɣurwet wi berrun i ṭṭbel deg waman, ɣurwet wi tettun yettbeddil zzman ». Meḥsub, ur yeǧǧi ara asentel ur d-yemmeslay ara fell-as. Yal aɣbel, iḥuza-t, yekseb iḥulfan zeddigen. Yefkan azal i tnaṣlit-is, d wansayen i icudden ɣur-s. Yecna ɣef buhan n temsal, Amedya n tezlatin-is: Ssendu, lxiṛ-inu, Zwi-tt rwi-tt, Cfiɣ, Adrar-inu, Amedyaz. Taneggarut-a, d tajmilt i Mulud At Mεemmeṛ. Ass n, 2 deg mayu 2020, tensa yiwet n teftilt seg teftilin i yeḍwan annar n ccna n Teqbaylit. Ass-n, Idir yeǧǧa wid n da i wakken ad yeḍfeṛ imeddukkal-is inaẓuṛen i t-yettṛaǧun deg umaḍal-nniḍen, am Lwennas Meεtub, Sliman Azem, Muḥya, d wiyaḍ.

Tamettant-is, tesseḥzen ulawen n umecṭuḥ d umeqqṛan, di tmurt, neɣ beṛṛa-s, ttwajeṛḥen s lmut-is. Γef waya, i as-rran tajmilt yal yiwen s wacu yezmer, wa yecna-d tizlit-is, wa yecεel ticemmaεin deg uxxam-is, wayeḍ yessuneɣ-it-d. Llan ula d wid i as-yerran tajmilt deg ulawen-nsen.

Agzul n umeslay, ama d inaẓuṛen, ama d udmawen yettwassnen, ulac win ur tḥuza tmettant n Idir. Lameεna, ɣas akka yenǧeṛ abrid n yigenni, mazal-it ad yidir i lebda gar wid i t-iḥemmlen. Di taggara, ad ak-d-nini ar tufat a win i d-yesduqqsen wid yegnen, a win yeṣfeṛḥen ulawen, a bab n wawal zeddigen. Sgunfu di talwit a win ifazzen, a bab n Teqbaylit , a mmi-s n At Leḥsen.
Temdel temkerḍit-nni
Maca, xas ma yemmut Ḥamid, yeqqim-d Yidir
Anaẓur d yiwen umdan i ixeddmen i tmetti-is, d yiwen i yettḥulfun s wayen i yettidir ugdud-is, anaẓur, d taftilt n ugdud, d win i yettaṭṭafen afus i yimeɣban ur nezmir ad d-nenṭṭeq. Anwa ur nessin ara ‘’A baba inuba’’? Anwa aselmad n tmaziɣt ur tt-nesselmed ara deg yiɣerbazen i yinelmaden-is? Anta tagnit anda ur d-teddi ara tezlit-agi ? Anwa i yebdan aḥfaḍ n snitra mebla ma yezwar s tezmilin n ‘’A baba inuba’’ ? Tizlit i d-yeddan deg usaru i yettwasnen deg umaḍal merra : “Ce que le jour doit à la nuit”.

Anta tameɣra anda ur d-tɛedda ara ‘’Zwit rwit’’ anda leɛmum lexwal iḍulan, ur cḍiḥen ara s tezlit-agi ? Ulac win ur nessin ‘’Tamacahut n tsekkurt’’ i terriḍ d tizlit i yeččuren d lemɛani. Ass-a, Azwaw s umendil awraɣ akked tin i d-yerssen ad tecḍeḥ ḥeznen imi truḥeḍ anda ur d-ttuɣaleḍ, maca si tama-nniḍen, teǧǧiḍ-asen-d ayen swayes ara qqablen azekka n yidles-nsen, azekka n ccna amaziɣ-nsen akken qqaren : ‘’Xas teǧǧiḍ-aɣ, maca teǧǧiḍ-aɣ-d’’. Win ara yesslen i tezlit “Cfiɣ amzun d iḍelli”, d awezɣi ur yettuɣal ara ɣer temẓi-is, d awezɣi ur d-yessmektay ara yemma-s akked lḥif i ssɛeddan leqbayel n yimir-n. Ad yemmekti s kra n tmecṭuḥt i yesɛedda.

S tezlatin-ik, tesuzzreḍ imeslayen n teqbayli, tessuliḍ-t s tezlatin-ik deg umaḍal merra imi tecniḍ akked waṭas n yicennayen imucaɛen deg umaḍal. Tewwiḍ-d tiɣri n ugdud anda i d-temmeslayeḍ ɣef tlelli, lḥerma d tdukli akken ɣer taggara, ad tiniḍ belli anect-a yakk ilaq-as lefhama. Tizlit-ik, d tamsirt ara yeḥwiǧ yal yiwen di tudert-is. Tesneṭqeḍ-d agdud i yettnadin amur-is, tutlayt-is d tamagit-is.Tenniḍ-d ayen bɣan warrac : “Ma d turra, kkret ad telḥum d nnuba n wid meẓẓiyen”. Anwa ur nekkis ara lxiq gar yimeddukkal s tezlit awah awah? Ur tettuḍ ara tameṭṭut imi i as-terriḍ tajmilt s tezlit uletma, anda i d-tulseḍ tidet qerriḥen i tettidir tmeṭṭut taqbaylit di tmetti n zik i yellan tettwaḥqer, tettwaɛzel, acku d tameṭṭut i tella.

Teqqimeḍ kan deg usentel n tmeṭṭut tekkreḍ turiḍ tabrat i yelli-k ‘’Lettre a ma fille’’: Tenniḍ-as : (‘’Teẓriḍ a yelli, llant ɣur-nneɣ kra n tɣawsiwin, ur tent-id-neqqar ara!’’) “Tu sais ma fille, chez nous, il y’a des choses qu’on ne dit pas!“ Deg umnafeq, tecniḍ ɣef leɣder gar watmaten, amek ara as-teḍru ‘’i bnadem amessas i yettasmen si gma-s’’.

‘’A-t-aya mmi, simmal yettnerni, mimmi, ad yemmeslay s teqbaylit, ad t-yecnu, ad tt-yecḍeḥ, ad tt-yaru, ad tt-yecbeḥ’’. Dagi, d yiwen n yizen i yimawlan akken ad sslemden i dderya-nsen taqbaylit, imi d nettat i d tigejdit. ‘’Yeɣli-d ṭṭlam ɣef tmurt, asmi i d-tewweḍ lmut, tewweḍ-d, teẓẓel-d afus-is a yemma yemma. ‘’ Yal wa yegguni tawwurt, argaz tameṭṭut; yettergigi ɣef warraw-is, a yemma, yemma’’. Tura, ‘’Yeḥḍer-d rrwaḥ’’, truḥed, tennid-d : ‘’Qqimet a leḥbab di sslama, a wid-ak i aɣ-iḥemmlen…’’, (…) ‘’smaḥ deg ulawen’’.
Tubiret
Tuɣal-as tejmilt i Idir
Mačči d yiwet n tejmilt i yuɣalen i ucennay Ḥamid Ceryet i yettwassnen s yisem Idir sɣur wid iḥemmlen bab n tezlit ’’A baba inuba’’ i yessemlalen tisuta. Akka dɣa i d-tella yiwet n tejmilt deg taddart n Tqerbust, tɣiwant n Uɣbalu anda ceɛlen yimezdaɣ ass-nni n aram, 5 deg maggu, ticemmuɛin s wayes uran isem n mmi-s n At Yanni Idir ɣer tama n tewlafin-is yerrsen deg taddart. Am wakken i d-ccnan yigerdan imectaḥ tizlit A baba inuba s teftilin deg yifassen-nsen ; ttaken tafat ɣer tudmawin-nni yesuzun ucennay.


Deg taddart n Iwaquren di tɣiwant n Mceddala, sersen yilmeẓyen, diɣ, ticemmuɛin deg ubrid aɣelnaw wis 26 ɣer tama n snitra n wakal yettwabnan dinna. ticemmuɛin-a, ttaken tafat ɣer wudem n Idir deg tewlafin sersen yimezdaɣ. Lɛerc n Yimceddalen deg tubiret, ula d nutni ur ttun ara acennay yesrafgen s teqbaylit ɣer 77 n tmura s 15 n tutlayin tibeṛṛaniyin s ucɛal n tcemmuɛin deg unnar n ddabex n taddart ɣer tama n wannay amaziɣ d unazal anda uran sgunfu di talwit. Akken ceɛlen tizlatin n Idir i yecnan d imeqqranen n waṭas n tmura. Lhant aṭas tejmilin i yuɣalen i Idir ɣas s drus n ttawilat, maca s waṭas n uguccel ladɣa deg wallen n yigerdan ittreqriqen s tafat n tcemmuɛin akken ttreqriqent tezlatin n Idir deg ulawen.
‘’Wid-nni yeɣran s trumit, nwan kellec yekka-aɣ-d s Lɣerb, wid-nni yeɣran s taɛrabt, nwan kullec yusa-aɣ-d s Ccerq…’’
Yewwi-d awal Ben Mohamed, s yisem-is aḥeqqani, Ben Hamadouche Mohamed, deg tnagit-a, ɣef wamek i d-tella tekti n tira n usefru n tezlit A Baba inuba. ‘’Sneɣ Idir uqbel ad as-aruɣ isefra i tezlatin-is imi nella deg sin deg uḥric-agi n yidles. Bdiɣ tira n yisefra deg useggas n 1958, asmi sɛiɣ 14 n yiseggasen. Ma d tikti n tira n yisefra n tezlit ‘’A baba inuba’’, tuɣ-d iẓuran asmi ḥeḍreɣ yiwen usarag i yexdem ususyulug Jean Duvignaud deg Wammas adelsan afransis (CCF) deg Lezzayer tamanaɣt. Ass-nni yewwi-d awal ɣef usentel n duktura-ines i yerzan taddart Chébika i d-yezgan gar Tunes akked Lezzayer. Imaziɣen-agi n taddart Chébika, ttidiren kan s wayen i d-ttḥellin s truẓẓi n ublaḍ, u asirem-nsen amezwaru, d ttufɣa seg tama-agi n udrar yenḥafen.

Asmi i iruḥ Jean Duvignaud ɣur-sen, yenna-as : ‘’ ad d-xedmeɣ afetray (document) ɣef yidles-nwen’’, wehmen. Nnan-as :’’ D acu n yidles i nesɛa nekni ?’’. Syin, yerra-asen : ‘’D nekk ara awen-d-yinin d acu ara txedmem, yerna ad tettwaxellasem’’. Xas deg tazwara, ur uminen ara, maca uɣalen qeblen imi i t-quddren, yerna llan yidrimen ara d-ḥellin kan akka. Syin, iruḥ ɣer Fransa yewwi-d yid-s aṭas ttawilat n usekles i ufetray-nni, yerna tedda-d yid-s yiwet n terbaɛt tameqqrant n yimdanen. Mi walan wat taddart ayagi, nnan-as : ‘’Ziɣ nesɛa lqima, nekni ur neẓri ara’’. Yuɣal Jean Duvignaud ɣer Fransa, yesekles-d afetray-agi, syin yuɣal-d ɣur-sen i wakken ad t-walin. Imir kan, bdan wat taddart, i iḥesben iman-nsen niqal ur swin acemma, ttawin-as-d tiktiwin ɣef yidles-nsen.

hi, d ayagi i yi-d-inebcen u faqqeɣ d akken dagi ɣur-neɣ, wid-nni yeɣran s taɛrabt, nwan kullec yusa-aɣ-d s Ccerq, wid-nni yeɣran tarumit, nwan kellec yekka-d s Lɣreb. Acu, ulac imussnawen ara iwalin ɣer daxel-nneɣ, ɣer daxel n yidles-nneɣ, ɣer umezruy-nneɣ d leɛwayed-nneɣ i yesɛan lqima tameqqrant. Ihi, yiwen wass, mmlaleɣ d Idir : nekk, ffɣeɣ-d deg lxedma, netta, yeffeɣ-d deg tḥanut-nsen, dɣa yenna-yi-d : ‘’ma tesneḍ tamacahut n Baba Inuba’’ ? Nniɣ-as, sneɣ-tt. Yenna-d : ‘’wwiɣ-d aẓawan-is, rniɣ kemmleɣ-as. Ǧǧiɣ tasetna(refrain) akken tella, maca bɣiɣ ad i yi-d-taruḍ snat n tseddarin (couplet)’’. Nniɣ-as mačči d ugur, efk-iyi-d kan lmizan n yifyar.

Zemreɣ ad tent-aruɣ imir-nni kan imi i yi-yeɛǧeb usentel, acu kan, din din mmektaɣ-d asarag-nni n Jean Duvingaud, u nniɣ-as ad xemmeɣ. Mi xemmeɣ, nniɣ-as amek ara nɛiwed ad nessider leɛwayed-nni-nneɣ seg tallit-agi n tura. Mmektaɣ-d temẓi asmi i d-ntezzi i lkanun, yal wa yessen wa deg twacult, yal wa yettwali wa. Wa isell i wayeḍ, wa yettak tamussni i wayeḍ. Mačči am lweqt-nni n tilibizyu, yal yiwen yettwali-itt nettat : yettruḥu deg-sent. Tura dɣa, tkemmel, yal yiwen s umekkan-is, s tilifun-is. Seg yiwet n twacult, wa ur yessin wa. Ihi, uriɣ-d ɣef tallit-nni.

Deg tezlit-agi ‘’A baba inuba’’, llant snat n tɣawsiwin, laṣel akked tatrarit. Snat n tɣawsiwin i neḥwaǧ kan ula d ass-a. Ma yella ɣef wamek i tewweḍ tezlit-agi akkin i tlisa, axater d tikkelt tamezwarut i d-tusa lḥaǧa tajḍidt anda fehmen ula d aẓawan, ḥulfan-as imi s tutlayt n uẓawan’’. G.M : d tasuqilt i xedmeɣ seg taɛrabt deg tnagit i d-yefka i Tenmehla n yidles n Tizi Uzzu.

Bourkache Yasmina, d tayemmat yettidiren akman deg Fransa
‘’Tudert deg ukman-agi am lebḥar : Tikkelt, yers, tikkelt, yeḥcer’’

Tettidir Yasmina Bourkache deg Fransa akked twacult-is. Nesteqsa-tt ɣef wamek ttidiren ussan n ukman din, ha-t-an wacu i d-tenna: ‘’Seg 17 deg meɣres 2020, i la nettqabal tudert tamaynut n yal ass deg tmurt n Fransa i iḥuza s waṭas waṭṭan n Covid-19. Seg wass-nni ar ass-a, aql-aɣ nekmen deg yixxamen. D acu kan, ur nettidir ara akman-agi am win yellan deg tmurt; ur yeɛdil ara, diɣ, am win yellan deg lbaṭima neɣ deg tnezduɣt-is ; mačči am umdan i izedɣen tamdint, am win n taddart.

Seg tama-nneɣ (tawacult-iw), neqḍa-d ayen i aɣ-ilaqen deg tazwara i wakken ur nesṭuqqut ara tuffɣa. Syin, nesnulfa-d, deg uxxam, lɛaddat tijdidin. Akked yessi, ad as-tiniḍ aql-aɣ deg wussan n yimuras deg uxxam. Tidet kan, ussan-nni imezwura, nettuqelleq imi urǧin teḍra tedyant am tagi deg umaḍal. Acu kan, ciṭ ciṭ armi i aɣ-tuɣal d tannumi. Seg yimir, yuɣal uxxam d aɣerbaz i snat n yessi i yesɛan 5 d 7 n yiseggasen deg leɛmer-nsent. Ssuturent-d aṭas n uxeddim akked leḥnana i wakken ad asent-iliɣ deg lmendad. Ilaq aṭas n usugen akked tektiwin timaynutin i wakken ur ttnuɣnit ur ttqelliqent ara deg uxxam.

Ɣef waya, nexdem ahilt i wurar. Yelli tameqqrant, tuḍen l’autisme d ayen i yi-ittaǧǧan ad d-lhuɣ s waṭas deg-s. Ayagi, ur yeshil ara, ama fell-as, ama fell-aneɣ, xas ulamma nessawaḍ, s umata, ad nesɛeddi yid-s lewqat igerrzen, yecban ccna d ccḍeḥ. Am wakka, nettnecraḥ u nesenqas ciṭ n leɛtab. Yal ddurt, ad iruḥ urgaz-iw, ad d-yeqḍu. Yal mi ara yeffeɣ, ilaq-as ttesriḥ, ma ulac, ad yettwabzer. Akka, teččur tudert n yal ass d tigawin : aṣeggem n uxxam, asewwi, asired…atg. Ma d yal tameddit ɣef 20h, d tazzla ɣer yibalkuyen i wakken ad newwet afus i yixeddamen sumata, ladɣa wid n tdamsa. Aseggas-agi, ur aɣ-yeǧǧi ara waṭṭan-agi ad nesɛeddi ussan akken iwata.

Yeqqimaɣ-d kan ubalku ansi nettfaras ciṭ n yiṭij. Yessifsis lxater. Akman-agi, yessexreb iḍes akked ttnekra n yigerdan xas ulamma neɛreḍ ad teqqim tnummi-nni n zik. Alamma ṭṭsen i aɣ-d-yettṣiḥ ciṭ n lweqt i tɣuri, i uẓeṭta inmetti d umeslay akked yiɛeggalen n twacult i yellan deg tmurt. Deg ukman-agi daɣen, nemyussan akked yimdanen-nniḍen, ladɣa lǧiran. Tettuxleq-d lemɛawna d tameqqrant gar-aneɣ. Ha-t-an amek zerrin wussan deg ukman. Am lebḥar, tikkelt, yers, tikkelt yeḥcer. Ma d yigerdan, ttraǧun kan yiwet n tɣawsa : Tuɣalin ɣer uɣerbaz’’.
Ibeddi mgal Covid-19
D tawaɣit iɣef terbeḥ twennadt ciṭ, meqqar !

Segmi i d-iban Covid-19, deg taggara n useggas n 2019 ar ass-a, yenɣa d imelyan n yimdanen deg umaḍal. Anfadad n Kuruna, ulac tamurt yezgel, ulac win yeǧǧa d argaz neɣ d tameṭṭut; d llufan neɣ d amɣar, ulac afran. Ugar n 5 wugguren-agi tura segmi i d-inulfa waṭṭan-a, yal ass nsell d imelyan n yimuḍan i yenṭeḍ ɣer tama n terwiḥin i yetteḥwas war aḥbas. Aṭas n wuḍan d wussan iberkanen i iɛeddan ladɣa deg tmurt n Ṭelyan akked Marikan, anda mmuten wugar n 10 000 n yimdanen ɣef tikkelt, anef tura tmurt n Cinwa ideg i d-ilul. Mazal inadiyen ttkemmilen deg waṭas n tmura, akken ad as-d-afen ddwa, meɛna ar tura, ulac d acu i d-ibanen s wudem unsib.

Mbeɛd mi yemmeɣ deg umaḍal merra, yal tamurt tqubel-it akken tessen neɣ akken tezmer. Ass yecban ass-a, timura akk, kemnent ɣef yiman-nsen, ulac anekcum ulac tuffɣa. Tallit-agi n ukman, yemxallafen seg tmurt d tayeḍ, tegla-d s waṭas n wuguren deg waṭas n yiḥricen d taɣulin. Dɣa si tama n tdamsa, tuder mačči d kra deg umaḍal merra, imi ulac afaris, ulac ula d tunzzut deg ssuq. Ula d leswam n lpiṭrul ssuben-d mliḥ tineggura-a. Seg tama n tmetti, aṭas n leɛwayed i ibeddlen neɣ i yettwakksen, yecban asellem, axemmes, tirezzaf ɣer tama, ambaɛed n yimdanen s wugar n lmitra d ttarda n yiffasen.

a seg tama n twacult d umdan, tettwakkes tlelli n tuffɣa d uḥewwes, ɣer tama n uqelleq n medden imi zgan deg yixammen. Yesban-d, diɣ, waṭṭan-agi lexsas yellan deg uḥric n tezmert, ladɣa deg ttawilat n udawi. Am wakken i ḥussent twaculin s lexsas n umesruf imi ulac axeddim ɣer tama n wuguren-nniḍen. Annect-agi yakk, d uguren swacu i d-yegla, maca yegla-d diɣ s kra n tɣawsiwin yelhan deg waṭas n yiḥricen daɣen. Amedya di twacult, tuɣal-d neɣ tlul-d teywalt gar yiɛeggalen n twaculin, imi deg uxxam i ttilin merra, ɣer tama n twizi i d-yettilin gar-asen ɣef lecɣal. Am wakken daɣen, i d-iban deg tmurt n leqbayel tuget n yimdanen, fkan-as azal d tegnit i wakal n lejdud, imi wid yellan d ifellaḥen iban kemmlen axeddim-nsen, wa d tanqact, wa d afras, wayeḍ d aleqqem…atg.

Rnu ɣur-sen, imdanen-nniḍen yeǧǧan tamurt-nsen acḥal d iseggasen, uɣalen s axeddimn wakal, wa yesbab-itt i uxeddim, wayeḍ i temɛict, imi llan wid yeqqaren ur d-teqqim ara temɛict deg wakal. Diɣ-netta, deg yigran ad tafeḍ iselmaden, inemhalen, imɛelmen d wiyaḍ, ffɣen-d merra ad sɛeddin lweqt yerna ad xedmen tamurt-nsen yeqqimen niqal d lbur. Rnu ɣer waya, tuɣalin n temsetla neɣ tiwizi gar yimdanen deg tuddar, imi tineggura-a aṭas n tigawin i d-yettilin sya u sya.

D tigawin i xeddment tddukkliwin, tiseqquma n tudrin akked tɣiwanin ɣer tama n yidisan-nniḍen. Yal ass deg tudrin akked tɣiwanin, yettili-d usizdeg n tudrin d useɛlem n yimezdaɣ ɣef wamek i ilaqad ad iḥader iman-is umdan mgal avirus-a. Llant tudrin ikemnen iman-nsen s lekmal, ulac anekcum ulac tuffɣa, aɣlaq n yiberdan yessekcamen ɣer tuddar, ibeddi s idis n twaculin ixuṣṣen…atg.

Tamettant n umeqqran n yimeqqranen…
Yedder d Yidir, yemmut yessidir !

Iḥder-d rrwaḥ ad nruḥ, d tidet iruḥ tikkelt-a. Bab n A baba inuba yeǧǧa-aɣ, yeǧǧa tizlit i lebda, maca tizlatin-nni i d-yeǧǧa, ur ǧǧint ara wid yeddren. S ugerruj i d-yeǧǧa ara yidir Idir i lebda, deg wulawen n yimdanen d tirni. Yeǧǧa-aɣ Ḥamid Creyeṭ, isem-is n tidet, maca abaɣur adelsan d ccnawi d teqbaylit n Idir anaẓur, ur ttaǧǧant ara imezdaɣ n tmurt n leqbayel, Izzayriyen, taferka d umaḍal merra. Yezzi-d Idir s tezlit taqbaylit i ddunit, yekkes ẓẓerb n tlisa. Taqbaylit, tezger lebḥur, tuli s igenwan, teẓra-d timura s yimdanen yecban Idir. S leḥzen d lɣiḍ i slan yimdanen merra i t-yessnen deg umaḍal isalli n tmettant n Idir Azwaw, zun d adrar i d-yeɣlin fell-asen.

Tiyita i d-yersen ɣef Yimaziɣen weḥd-s, acku Idir d anaẓur agraɣlan, i irefden ɣef tuyat-is, s tezlatin-is asuter adelsan: s yisefra-s yerfed idles; tutlayt d umennuɣ ɣef tmagit. Imaziɣen ass-a, run mmi-tsen. S tgiṭart taḥerfit d uẓawan iseḥḥren seg tezlit n Baba inuba, ihuz amaḍal n uẓawan d ccna, yewwi tutlayt yesɛan igiman n lesnin ɣer umaḍal, iger tatrarit i uẓawan azzayri. Yedder u yeḥder i tegnatin iweɛren, seg Tefsut n Yimaziɣen ar ass-a. Acennay-a alsan, d amedya i tsutwin i d-yettnekkaren. Tizlatin i d-yeǧǧa Idir, d agerruj i tmazɣa, i tmaziɣt d teqbaylit; d abaɣur i yilmeẓyen, i uɣerbaz d tesdawiyin.

Ccna n teqbaylit, n yinaẓuren-is, seg wid tewwi tmettant d wid mazal, ddren ssakin-d leǧyal, ḥyant-d iḥulfan, leḥmala n tutlayt d ukemmel deg ubrid n lebni n tutlayt yettwarun ass-a. Yemmut Ḥamid, yedder Idir. Ad ak-terfed taddart n Wat Leḥsen, Taqbaylit, ad ak-teḥrez lebda ay amussnaw. Tanemmirt i Idir, amdan yelhan, bab n wul wessiɛen. Imi yella d bab n lxir, lqaɛa n ddunit akk d ayla-s. Anida yemḍel, d tamurt-is. Aẓekka-s di Lezzayer, degb Tmurt n leqbayel neɣ di tmurt-nniḍen, Idir Azwaw d agraɣlan. Gen di talwit.
Beddu n Yidir di ccna

Uqbel ad yuɣal Yidir d itri n ccna n teqbaylit, d anaẓur agraɣlan yessawḍen taqbaylit ɣer umaḍal, izger-d talliyin, am netta am yinaẓuren-nniḍen. Seg temẓi ɣer temɣer, simmal yettkemmil deg ubrid n ccna, simmal yettban-d u yettwassen ugar. Yeqqim Yidir di tqacuct mi yewweḍ ɣur-s, acku ɣef wakken i t-id-qqaren yimeqqranen n ccna, yeshel ad tawḍeḍ ɣer tqacuct, s lxedma d leqdic d ɛawaz, maca yewɛer akken ad tezgeḍ deg-s. Aṭas ur neẓri ara belli Yidir, mačči d netta i ifernen ccna, d ccna i t-ifernen, i d-yusan ɣer-s. S yisem-is n tidet Ḥamid, yella d anelmad yettabaɛen taɣuri-s deg taɣult n tejyulujit (géologie) deg tesdawit n Lezzayer. Seld mi ixuleḍ kra n yiwudam n rradyu n teqbaylit n lawan-nni, tekcem-it leḥmala n uẓawan, maca ur yenwi ara ad yecnu.

Yiwet n tikkelt deg wussan-nni, yettuɛeyyen ad yessekles tizlit s uzwel « Ers-d ers-d ay iḍes » akked tcennayt tameqqrant Newwara i warrac imecṭuḥen, maca netta ad tt-irafeq kan s uẓawan. Newara ur d-tusi ara acku tuḍen, imsuffeɣ n tedwilt Maǧid Bali, yewwi-d ad yeḍfer ayen yellan deg wahil, dɣa yessuter seg Ḥamid Creyeṭ ad tt-yecnu weḥd-s, acku yewwi-d ad d-sɛeddin tizlit-nni, yerna yenna-as ẓriɣ ad tt-id-tawiḍ akken ilaq imi iwala-t deg uheggi, iɛjeb-as ṣṣut-is. Deg tazwara, yugi, maca, yuɣal yeqbel acku ulac rray-nniḍen. Dɣa imir kan i ibeddel isem-is deg tedwilt ɣer Yidir, acku ur yebɣi ara ad ẓren yimawlan-is icennu, imi nutni ceggɛen-t ad iɣer. Seld allus n wazal n sḍis n tikkal d ulamek i tgerrez tezlit-nni, i tt-id-sɛeddan di rradyu, slan-as merra medden, gar-asen yemma-s n Ḥamid.

Asmi yuɣal ɣer taddart-is At Leḥsen deg Wat Yanni, aṭas n yimeddukkal-is i t-id-ixebren iban-d ucennay amaynut, d win ara yesɛun ccan deg yimal n tezlit taqbaylit. Syin mi yewweḍ s axxam, d imeslayen-nni i as-d-tenna yemma-s, maca yeffer fell-as tidet, yenna-as ula d nekk sliɣ-as. Mi as-yenna anaẓur-a n tamiwin-nni-nsen, tenna-as yemma-s ma tzemreḍ ad t-id-tawiḍ ɣer uxxam kra n wass ad yečč yid-neɣ imensi ! Armi zrin kra n wussan i ḥṣan yimawlan-is s tidet, d netta i d-yecnan tizlit-nni icebḥen “Ers-d ers-d ay iḍes”, dɣa wehmen.

Tuɣal yemma-s n Yidir tessebɣas-it akken ad ikemmel deg ubrid yebda. Mi iɛedda kra n wakud, yessekles tizlit n “Baba inuba”, yis-s i yesṭerḍeq annar n ccna n teqbaylit, armi tettwasuqel ass-a ɣer wugar n 15 n tutlayin deg umaḍal. Imiren, Yidir yeṭṭef abrid-is ɣer lɛesker. Mi d-yuɣal, yebda yettuɣal d itri n ccna s tidet. Yecna deg yal tamurt di ddunit, ixuleḍ inaẓuren imeqqranen n umaḍal, iga yid-sen les duos s teqbaylit. Dɣa s tmettant-is, ɛezzan-d ula d iselwayen n kra n tmura, imi d lexsara i tezlit tagraɣlant rrwaḥ n unaẓur ameqqran yecban Yidir. Yenna fell-as umesniles ameqqran Pierre Bourdieu “Mačči d anaẓur am wiyaḍ, d aɛeggal n yal tawacult”.

Brahim Benhamouche, d aselmad deg Bgayet
‘’Nessizdig tizenqatin, nettɛawan wid yenxessen…’’

Nesteqsa Brahim Benhamouche, i yellan yakan d aselmad, ɣef wamek i yesɛedday ussan n ukman deg tama-agi n Bgayet, ha-t-an wacu i d-yenna : ‘’Tudert-iw di taddart , teqqen ɣer twacult, tafellaḥet d leqdic n taddart. Amek ? Di twacult, ass nettɣimit deg uxxam, nettmeslay nekk d warraw-iw: yelli Talsa, aseggas di tudert-is akked d gma-s aksil. Ttekkiɣ di turaret yid-sen, aladɣa nekk d mmi aksil I yesɛan 5 n yiseggasen di tudert-is. Yeḥwaǧ amsaɛef. Ttwelliheɣ-t, ixeddem irmad s wallalen yellan deg uxxam am temqestin, lkaɣeḍ, lesqa…atg. Deg yiḍ, nettadam-d idlisen, nettemɛanad ɣer leqraya. Ttalseɣ-as-d timucuha, netturar timsaɛraq, ma tikwal ncennu nesbendir.

Mi ara yili akka kra n leqdic di taddart, ttekkiɣ di lḥemmlat uḥesses ɣef waṭan n covid-19, nrezzu ɣer wid yenxessen, nfarreq lemɛawnat, nessizdiq tizenqatin n taddart. Ma d ayen icudden ɣer tfellaḥt, ttruḥuɣ daɣen ɣer lexla, ferseɣ, ttrebbiɣ tizizwa, imi yakan aql-aɣ di tefsut, d lawan n usufeɣ n teɣrasin, nettɛassa igelfan ; njemmeɛ-iten, nettṣeggim tiɣrasin . Ma yella deg yiḍ, imi ara d-teɣli akk tsusmi, gnen yigerdan, ttwaliɣ akka tilizriyin n ddunit, tikwal d internet; ttarraɣ-tt i tɣuri n yidlisen (amezruy, ungalen, taɣamsa…atg), akka i zerrin wussan-iw deg ussan n ukman’’.

Bourkache Yasmina, d tayemmat yettidiren akman deg Fransa
‘’Tudert deg ukman-agi am lebḥar : Tikkelt, yers, tikkelt, yeḥcer’’

Tettidir Yasmina Bourkache deg Fransa akked twacult-is. Nesteqsa-tt ɣef wamek ttidiren ussan n ukman din, ha-t-an wacu i d-tenna: ‘’Seg 17 deg meɣres 2020, i la nettqabal tudert tamaynut n yal ass deg tmurt n Fransa i iḥuza s waṭas waṭṭan n Covid-19. Seg wass-nni ar ass-a, aql-aɣ nekmen deg yixxamen. D acu kan, ur nettidir ara akman-agi am win yellan deg tmurt; ur yeɛdil ara, diɣ, am win yellan deg lbaṭima neɣ deg tnezduɣt-is ; mačči am umdan i izedɣen tamdint, am win n taddart. Seg tama-nneɣ (tawacult-iw), neqḍa-d ayen i aɣ-ilaqen deg tazwara i wakken ur nesṭuqqut ara tuffɣa.

Syin, nesnulfa-d, deg uxxam, lɛaddat tijdidin. Akked yessi, ad as-tiniḍ aql-aɣ deg wussan n yimuras deg uxxam. Tidet kan, ussan-nni imezwura, nettuqelleq imi urǧin teḍra tedyant am tagi deg umaḍal. Acu kan, ciṭ ciṭ armi i aɣ-tuɣal d tannumi. Seg yimir, yuɣal uxxam d aɣerbaz i snat n yessi i yesɛan 5 d 7 n yiseggasen deg leɛmer-nsent. Ssuturent-d aṭas n uxeddim akked leḥnana i wakken ad asent-iliɣ deg lmendad. Ilaq aṭas n usugen akked tektiwin timaynutin i wakken ur ttnuɣnit ur ttqelliqent ara deg uxxam. Ɣef waya, nexdem ahilt i wurar. Yelli tameqqrant, tuḍen l’autisme d ayen i yi-ittaǧǧan ad d-lhuɣ s waṭas deg-s. Ayagi, ur yeshil ara, ama fell-as, ama fell-aneɣ, xas ulamma nessawaḍ, s umata, ad nesɛeddi yid-s lewqat igerrzen, yecban ccna d ccḍeḥ. Am wakka, nettnecraḥ u nesenqas ciṭ n leɛtab. Yal ddurt, ad iruḥ urgaz-iw, ad d-yeqḍu.

Yal mi ara yeffeɣ, ilaq-as ttesriḥ, ma ulac, ad yettwabzer. Akka, teččur tudert n yal ass d tigawin : aṣeggem n uxxam, asewwi, asired…atg. Ma d yal tameddit ɣef 20h, d tazzla ɣer yibalkuyen i wakken ad newwet afus i yixeddamen sumata, ladɣa wid n tdamsa. Aseggas-agi, ur aɣ-yeǧǧi ara waṭṭan-agi ad nesɛeddi ussan akken iwata. Yeqqimaɣ-d kan ubalku ansi nettfaras ciṭ n yiṭij. Yessifsis lxater. Akman-agi, yessexreb iḍes akked ttnekra n yigerdan xas ulamma neɛreḍ ad teqqim tnummi-nni n zik. Alamma ṭṭsen i aɣ-d-yettṣiḥ ciṭ n lweqt i tɣuri, i uẓeṭta inmetti d umeslay akked yiɛeggalen n twacult i yellan deg tmurt. Deg ukman-agi daɣen, nemyussan akked yimdanen-nniḍen, ladɣa lǧiran. Tettuxleq-d lemɛawna d tameqqrant gar-aneɣ. Ha-t-an amek zerrin wussan deg ukman. Am lebḥar, tikkelt, yers, tikkelt yeḥcer. Ma d yigerdan, ttraǧun kan yiwet n tɣawsa : Tuɣalin ɣer uɣerbaz’’.
Tamagit deg ccna n Idir
Gar usekfel n umezruy, aseḥbiber d umennuɣ !

Segmi yebna ucennay Idir amecwar-is, netta icennu si tikkelt ɣer tayeḍ ɣef yidles d tmagit imaziɣen.

ɣas ulama tuget n yisefra mačči d ayla-s, wanag s taɣect-is yenwa ad isiweḍ ɣer umaḍal akk tiktiwin-nni n useḥbiber d usaki ɣef wayen yerzan tamaziɣt d teqbaylit. Ɣas caḍent tezlatin i nezmer ad nger deg umuɣ n tid n usuter d uzbu, ad d-nesmekti kan kra seg-sen deg umagrad-a. Deg tezlit ‘’Muqleɣ’’, yettwaɛqal lḥir-nni n win i ɛewwlen wiyaḍ ad t-ɣbun, ad t-rren d awerdan deg wakal-is. Tizlit-a, teffeɣ-d deg useggas n 1976, meḥsub di tallit n tdiktaturit n Bumedyen.

“Ur ẓriɣ ansi d-kkiɣ Ur walaɣ s anda tedduɣ Mi kkreɣ ad steqsiɣ Afeɣ liḥala tluɣ Amzun seg yigenni i d-ɣliɣ Ccah deg-i imi tettuɣ“,
Ikemmel yemla-d di tseddart i d-iḍefren amek i d-yerza yidles-nniḍen, yettwaḥettem s yiɣil armi yekna Umaziɣ deg wakal-is.

“Beddeɣ di tiɣilt sawleɣ Tiɣri-w teɣli ɣer wannu Mekkneɣ-d lewhi-w ad sleɣ Allaɣ la itezzi irennu Tḍal-d lqebla muqleɣ Tumer-iyi-d tenna-k knu“
Syin ɣer da, iger deg umezruy, ismekta-d deg tseddart-nniḍen n tezlit at wakal n Tmazɣa i yellan d imawlan-is.

“Muqqleɣ tamurt Umaziɣ Yugurten walaɣ udem-ik Nnesma-nni n wanda lliɣ Ḥulfaɣ tcewweq s yisem-ik Tabrat-ik segmi i tt-ɣriɣ Ferḥeɣ imi lliɣ d mmi-k“
Ayen s ikemmel tizlit, d asendeh ɣer ukemmel n umennuɣ alamma ḍ iswi. Ma newwi-d awal ɣef tezlit ‘’Ay arrac-nneɣ’’, i d-isuffeɣ Idir deg useggas n 1979, ad d-nini d tiɣri i d-yuzen i warrac Izwawen d Yimaziɣen i uzbu d umennuɣ ɣef tmagit d yidles. D taɣara iǧehden seg zik ɣur yimaziɣen, usuter d usaki s tezlit.

“Ɣas iruḥ walbaɛḍ Ɣas yella win yenfan Ar ad d-kkren wiyaḍ Ad asen-ddmen imukan Ɣur-wat win iberrun I ṭṭbel deg waman Ɣur-wat win itettun Yettbeddil zzman Ɣur-wat win itettun Ad aɣ-d-ggrin wussan“
Tella daɣen tezlit « D izumal », i d-yewwin ɣef yiwet n tallit di Lezzayer ideg yegdel udabu kullec ɣef umaziɣ. Yettusemma mačči ala tigawin, wanag ula d amesley i d-yesmektayen lasel, neɣ ideg yella usuter n tmaziɣt. Imeslay-d deg-s daɣen ɣef wayen akk sɛeddan yizumal d lemḥayen armi mmaren ula d idammen. Dɣa yecna deg-s:

“A d izumal S leqyud d tekmamin Di yal tamurt Gezmen-asen awal Mi d-nnan tiquranin“.
Dima ɣef wayen yerzan aẓar d tmagit, deg tezlit “Ad d-nuɣal”, s yimeslayen n Lwennas Meɛtub, yecna Idir ɣef wamek bɣan wid-nni ad sfeclen amennuɣ ɣef yidles d tmagit. Yebder-d daɣen tadyant n Tefsut n d umennuɣ ɣef tutlayt akken ad tili.

“Necfa i tutlayt-nni Mi gullen deg-s ur turi I lebda nenneǧǧer-as iswi Azekka ad nuɣal Necfa i tmaziɣt-nni Mi gullen deg-s ur tt-neɣri I lebda nenneǧǧer-as iswi Aql-aɣ ad nuɣal“.
Daɣen, deg useggas n 2013, isuffeɣ-d Idir tizlit “Adrar-inu” ideg yecna tayri-s i yidurar, yesmekta-d lḥif akk i ddren yimezdaɣ-is seg wacḥal d tasut. Deg ccna-s, yerra Idir ddeqs n tejmilin icebḥen i yirgazen yuklalen, am Mulud At Mɛemmer d Meɛtub Lwennas. Aya d agzul amecṭuḥ ɣef tikkin n Idir s tezlit deg umennuɣ ɣef tmaziɣt, taqbaylit d yidles seg yiseggasen n 1970 d asawen.
