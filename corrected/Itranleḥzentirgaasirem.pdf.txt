Rosa CHELLI Itran, leḥzen, tirga, asirem...
Iḥulfan akked waktayen Asqamu Unnig n Timmuzɣa 2011 Ad hduɣ adlis-agi i ṛṛuḥ n baba, at yerḥem Ṛebbi, i yemma daɣen umi ttmeniɣ teɣzi n leɛmer, mebla ma ttuɣ Abdel akked Nabila Saɛdi.
Ansi i d-kkiɣ, ansi i d-usiɣ Zik-nni tirugza tesɛa azal d ameqran mačči d amecṭuḥ, argaz yesɛa lhiba, tameṭṭut tesɛa sser mebla ma ttuɣ abernus-nni n leqbayel, winna s wayes ttgallan meṛṛa yergazen.
Taqbaylit mi ara tger abernus, tettnawal seksu deg uxxam-is, ad d-tawi tiwiziwin ara tt-iɛiwnen ad textir lexyar di tlawin, tid yessnen azeṭṭa akken iwulem.
Cfiɣ yemma mi ara tger abernus, nekkni d imecṭaḥ ad d-nezzi, ad nettwali, amzun akken d tameɣra i nga deg uxxam-nneɣ.
Yemma akked tilawin-nni ad ssefruyent, ad sbuɣurent, sɛant yiwen ṣṣut i d-yettarra udrar.
Ay ḥemleɣ tibuɣarin n yemma, aksum-iw yettciriw, allen-iw ttaččarent-d d immeṭṭi acku d yiwen ṣṣut ḥninen mačči d kra.
Nesɛa tazeqqa tmeqqer nezzeh, dinna i neggan meṛṛa.
Abernus-nni dinna i d-teggar yemma, ḥemleɣ ad qqimeɣ daxel ad skecmaɣ iḍudan-iw daxel lexyuḍ-nni n uzeṭṭa, seɣraseɣ aṭas n lexyuḍ, imir yemma ad iyi-tewwet.Ḥemleɣ daɣen ad ṭṭseɣ daxel mačči d kra maɛna yemma tettagi, teqqar-aɣ-d : winn yegganen daxel uzeṭṭa, ad d-yas ɣur-s buberrak, ad d-yeẓẓel afus-is aɣezzfan ad t-yawi yid-s.
Ar tura xas akka meqqreɣ ttagadeɣ buberrak, ttamneɣ ayen akk i d-teqqar yemma.
Itran, leḥzen, tirga, asirem...
Abernus i txeddem yemma i baba yecbeḥ nezzeh, ayetma akk txeddem-asen yiwen yiwen, ass-n mi ara zewǧen ad telsen.
Di tezeqqa-nneɣ nesɛa lkanun, baba ad yeqqim ɣef tqejmurt, ad yesmendeg times, ad yesseḥmuy, nekkni ad as-d-nezzi akk, ad aɣ-d-yeḥku timucuha, mi yeɛya ad yessusem imir yemma ad d-tebdu tibuɣarin, deg-sent ad tcekkir baba, ayetma, akked udrum-nneɣ, imawlan-iw imezwura, nekkini ttasmeɣ imi yemma d arrac kan i ɣef wayef tesbuɣur.
Mi as-nniɣ : a yemma sbuɣer fell-I, ad yi-d-tini : nekkni nesbuɣur kan ɣef warac, dɣa din ad ttruɣ.
Yemma tḥemel ad aɣ-d-teḥku aṭas ɣef jeddi, baba-s n baba.
Teqqar-d yella d yiwen umcum iweɛren aṭas, tenna-k yesɛa yiwet lhiba acku d agellid n tmurt.
Cbaḥa-s tettfeǧǧiǧ si lebɛid, ad yels abernus ixaḍen s leḥrir, tamegḥelt tɛelleq ɣef idis-is, ad yerkeb ɣef userdun, ad yezzi i tmura ibeɛden, ma yeffeɣ ɣer ṣṣyada yettawi-d ṣṣyada n wazal n ɛecra iseyyaden.
Yemma tenna jeddi yeḥrec, yerna yewɛer, ttugaden-t meṛṛa.
Ayen yebɣa ad t-yesɛu, anda yebɣa ad yaweḍ, Sḥassfeɣ aṭas imi ur tessineɣ ara, ttruɣ aṭas mi iyi-d-tenna nɣan-t yiɛdawen i ikerhen tilelli, nɣan-t wid yebɣan ad mḥun tilelli di tmurt-iw.
Xas akken, ur fhimeɣ ara d acu-tt tilelli-agi, ḥṣiɣ wigi yenɣan jeddi ɣef liǧal n tlelli, ḥṣiɣ belli d iɛdawen n tudert.
Ḥṣiɣ yiwen wass ad imɣureɣ, ad ḥṣuɣ ayen akk id teqqar yemma.
Ass amenzu mi kecmeɣ ɣer uɣerbaz cfiɣ-as mliḥ, yewwi-iyi dadda, nekk ḥareɣ ad waliɣ amek iga uɣerbaz-agi, di leɛmer i t-walaɣ acku nettɛici kan di taddart, yerna mecṭuḥaɣ iwakken ad ffɣeɣ weḥd-i.
Mi newweḍ ɣer din-a aṭas n warrac akked teḥdayin, wa yettru, wa yettaḍṣa, ma d nekk ttwaliɣ kan susmeɣ.
Itran, leḥzen, tirga, asirem...
Dadda yenna-iyi : ur ttru-ara, qqim kan deg umkan-im, semḥes i tcixtin-im acu ara am-d-inint.
Akka i bdiɣ ttruḥuɣ ɣer uɣerbaz, ḥefḍeɣ taɛrabt, qqareɣ tiṣurtin n leqran, ḥemleɣ ad ruḥeɣ ad ɣreɣ yerna din ur ilaq ara ad nhedder s teqbaylit.
Nhedder kan s taɛrabt, ih ! akka iɣ d-qqaren : d taɛrabt i d tameslayt n tmurt-iw.
Nekkini ihi imi heddreɣ taqbaylit ansa i d-kkiɣ, ansa i d-usiɣ, ayɣer ur heddreɣ ara taqbaylit di llakul ? Aṭas n lecɣal, ggumaɣ ad fehmeɣ, ẓriɣ kan Lezzayer d tamurt taɛrabt, nhedder taɛrabt, nettaru taɛrabt, nettxemmim s taɛrabt, uɣaleɣ ura d targit ttarguɣ s taɛrabt.
Deg ubrid mi ara ruḥeɣ si llakul s axxam, selleɣ i warrac qqaren "imaziɣen, imaziɣen", ẓriɣ winn iheddren taqbaylit d amaziɣ, maɛna leqbayel akk ttuggaden ad iẓẓifen, ad d-inin nekkni d Imaziɣen.
Ciṭ, ciṭ, fehmeɣ anwi i d Imaziɣen, anwi i d Aɛraben, uɣaleɣ ttzuxxuɣ s yiman-iw imi d tamaziɣt i lliɣ, acku d nekkni i d ineṣliyen n tmurt.
Ḥekkun-iyi-d ɣef Masinisa, ɣef Dihia, ɣef Kusayla d waṭas nniḍen, uɣaleɣ ssneɣ anwa id lejdud-iw n tidet.
Tura ẓriɣ ayɣer nɣan jeddi, nɣant acku d lɛebd ilelli, d yiwen ur neqbil lqid.
Tura ẓriɣ anwa i d jeddi ɣef wayef i yi-d-tḥekku yemma, jeddi d Yugurten, winn-a akken yellan d argaz ilelli, yellan d tafat n laṣel-nneɣ.
Senseɣ taftilt, qqneɣ allen-iw, ṭṭseɣ, iḍes ur d-yerzi fell-i, amzun yella wacu ttuɣ.
Ḍeggreɣ taduli kkreɣ, d acu ttuɣ ? D Itran, leḥzen, tirga, asirem...
acu bɣiɣ ? ur ẓriɣ ! Tqelqeɣ la ttḥewiseɣ ur ẓriɣ d acu ttḥewwiseɣ.
S ddaw usu, s deffir tewwurt, ur yelli d acu i ufiɣ.
Ffɣeɣ ḍalleɣ ɣer texxamin nniḍen meṛṛa ṭṭsen, ḥala nekk, ayen akka tqelqeɣ ? Ayen akka i yi-iruḥ yiḍes? Ḍalleɣ si tewwurt walaɣ igenni ifeǧǧeǧ s yitran, Tiziri tesserɣ-d udem-iw s cbaḥa-s.
La ttwaliɣ amzun d asaru deg-s la ttnezziheɣ, d lewhayem, tiziri thedder ! Tennayi : ayen akka tḥezneḍ, nek amzun ggugmeɣ, la tt-ttwaliɣ ! Tiziri tuɣal d tameṭṭut ! Imezran ɣef lqaɛa ɣlin, taksumt d tacebḥant, llebsa-s d leḥrir la yettfeǧǧiǧ ɣur-i teẓẓel-d afus-is, tenna-iyi : iyya, ddu yid-i.
Tenna-iyi : iyya ad twaliḍ ayen yeffer zzman ɣef wallen, ayen skaddben leɛwam ɣef laṣel-im.
Thedder, nek la tt-ttwaliɣ, fkiɣ-as afus-iw ur ugadeɣ, nufeg ger igenni d tegnawt, nezzi-d i idurar d yizuɣar, d timura ur ssineɣ amzun d lǧennet ɣef lqaɛa.
Tenna-iyi : ayagi akk n lejdud-im, widak ɣedṛen di lbatel, lejdud-im d Imaziɣen, irgazen-nni ilelliyen.
Ẓriɣ tura anwi i d lejdud-iw, aya ziɣ ikesben d way kesban lejdud-iw ! Amzun ukiɣ-d si tnafa, qeɛdeɣ iman-iw, imir ɛuhdeɣ Ṛebbi, ayen akk deg uɣerbaz s teɛrabt lemdeɣ, ad t-lemdeɣ s tmaziɣt, ɛuhdeɣ Ṛebbi ad aruɣ, ad ssefruɣ, ad cnuɣ, ad arguɣ s tmaziɣt.
Asmi tella tmurt nneɣ seddaw leḥkem iqarṭaǧiyen, tebḍa akk d iḥricen.
Yekker-d Masinisa ( Masensen ), yeggul ar d-yer tamurt-is, ad d-ijmaɛ agdud-is.
Ṭṭuqten fell-as yiɛdawen, Qarṭaǧa si tama, Rruman si tama nniḍen.
i d-yeǧǧan Itran, leḥzen, tirga, asirem...
Yennuɣ netta d Sifaks, irbeḥ-it Masinisa, akka i ikcem Sirta, d tin i d tamanaɣt n Numidya, tamurt-nneɣ zik-nni.
Akka i d-yejmeɛ agdud-is anda yella.
Akken yenna Charles Andre Julien, yiwen umazray, "Yella Masinisa d yiwen ugellid ameqran iga agdud-is s yifassen-is yeqwan, yerra tamurt n Yimaziɣen d tamurt i yeddukklen, d tamurt tilellit...".
D Masinisa i d-yennan"Tafriqt i Yifriqiyen".
Asmi yemmut, Rruman yuɣal-d ṭṭmeɛ-is iwakken ad tekcem tamurt-nneɣ.
isem-is Xas yemmut Masinisa, agellid-agi yettwansex deg umezruy n ddunit meṛṛa, yeǧǧa-d winn it-ixelfen, wagi d mmi-s n mmi-s Yugurten.
Yewwi-d abrid n jeddi-s, yella di leḥkem netta d warraw n ɛemmi-s (arraw n Misipsa), wigi ur bɣin ara imi i ten yecrek leḥkem.
Di sin ttnadin amek ara t-nɣen, ma d Yugurten ugur-is yugar win-nsen s waṭas, ugur-is d Rruman, ilaq ad ten-yenfu si Tefriqt.
Asmi ttheggin waraw n ɛemmi-s Himṣal akked Aderbal ad t-nɣen, netta yetthegi amennuɣ-is akked Rruman.
Agdud iḥemmel-it daymi i ttasmen deg-s warraw n ɛemmi-s.
Nana-as : Iyya ad nebḍu tamurt, Yugurten yugi, yenna muḥal ad tebḍu tmurt i yesdukkel jeddi.
Tmeqqer taluft, yekker imenɣi ger ugdud, Himṣel, winn akken yekreh ugdud yemmut d asfel n wugur-agi.
D ayen yeǧǧan amennuɣ imeqqer ger Yugurten akked mmi-s n ɛemmi-s Itran, leḥzen, tirga, asirem...
Aderbal, irebeḥ-it Yugurten, imir Adarbal yerwel ɣer Rruman, imudd afus-is i weɛdaw n jeddi-s.
Tessekcem-d iman-is Rruman akken ad tefru tamsalt ger watmaten, Yugurten urɛad iwɛa iwakken ad yebdu amennuɣ-is yid-sen.
Dayen i t-yeǧǧan ad yeqbel ad yebḍu tamurt n Numidya akked mmi-s n ɛemmi-s Aderbal.
Maca Yugurten yewwi-d seg leḥraca n jeddi-s, yewwi lɣerb n tmurt akked d tlemmast, yewwi akk imukan lɛali n tmurt.
Ma d Aderbal yewwi ccerq n Lezzayer, Yugurten asmi yessewjed iman-is, yettḥewwis kan amek ara yesdukkel tamurt, imir yufa-d sebba s wayes yennuɣ netta d mmi-s nɛemmi-s.
Irbeḥ-it Yugurten dɣa din i yesdukkel tamurt, ma d Aderbal yerwel abrid wis sin ɣer yiṚebbi n Rruman.
Akka i yekcem Yugurten Sirta, agdud-is iqubel-it-id s lferḥ.
Tuɣal-d Rruman daɣen ad tefru tamsalt n Aderbal akked Yugurten, maca tikelt-a Yugurten yugi acku tura izmer i yiman-is.
Akka Aderbal yebra i leslaḥ, yenɣa-t Yugurten, netta d wid meṛṛa i yeddan yid-s deg useggas n 12 uqbel talalit n sidna Ɛisa.
Asmi twala Rruman belli ur tufi ara abrid ɣer tmurt-nneɣ, imir tekcem-d s lɛesker, Yugurten s leḥraca-s yuɣ iɛeskriyen-is.
Yettkemmil umennuɣ, Yugurten irebeḥ, iɣelleb Rruman mkul ṭṭrad, armi tessers leslaḥ-is, ur tezmir i ugellid-agi ama di leḥraca neɣ di lǧehd.
Itran, leḥzen, tirga, asirem...
Abrid i d-tebbi Rruman yexṣer imir tenna siwa lexdiɛa ara yesseɣlin Yugurten, dɣa din temttafaq akked ugellid n Muriṭanya Buxus, aḍeggal n Yugurten, yewwi-asen-t-id, rran-t ɣer lḥebs ur as-fkin la aman wala lqut, 7 wussan imir nɣan-t.
Akka i teffeɣ targit n Rruman, tekcem lɛerc n Yugurten s lexdeɛ, maca lexdeɛ yekka-d si laman, seg yidammen.
Mačči d amezruy i bɣiɣ ad d-ḥkuɣ acku amezruy nessen-it akk.
Wwiɣ-d kan awal s tewzel ɣef winn iḥemlen tamurt-is d winn ur necliɛ ara, yettxemmim kan ɣef uɛebbuḍ-is, lukan atmaten ttlalen-d ur ttemxallafen, ṭṭfen afus deg ufus muḥal ad yekcem uɛdaw tamurt.
Ttru a yigenni, wwet a rrɛud, ḥzen a yiṭij, meǧdemt a tilawin, ɣef tutlayt lejdud mmuten yergazen, ttwaḥebsen di ṭṭlam d tasmuḍi n leḥbus.
Ayen akka yeɛkes zzman, nekk tameslayt-iw ad tt-lemdeɣ wa ad tt-aruɣ, ad tt-id afen warraw-iw.
Ẓriɣ ur yi-tessineḍ ara acku ɛerqen waraw-im d yiɛdawen-im.
Nekk ad fkeɣ rruḥ-iw d asfel iwakken ad teḥyuḍ, ad tuɣaleḍ d tilellit.
Ur yi-tessineḍ ara ma d nekk ttarguɣ kem yal ass mebla tilisa, ḥemleɣ-kem aṭas a tamurt-iw, a tinn i yi-d-yeǧǧa jeddi.
Ugadeɣ u ttuggadeɣ ad mmteɣ nekk ur walaɣ s wallen-iw taḍṣa ɣef wudm-im.
Ttmenniɣ ad iliɣ wehd-i kan yid-m iwakken ad am-ḥkuɣ amek tella tudert-iw, wa ad yi-d-teḥkkuḍ amek tella tinna n yimawlan-iw imezwura.
D kem kan i d tinigit ɣef laṣel-iw.
Ɛerḍ-d meṛṛa irgazen-nni ilelliyen, widak im i xedmen ccan, efk-asen tudert xas ula d yiwen wass, ad walin, ad ttrun, ad nehqen ɣef wid yezzenzen tutlayt taḥrurt, ɣef warraw-nni nsen yeddan akked yiɛdawen.
Xas ad ḥeznen maca llan yiceṛṛiqen n yiṭij ar asen-d yerren acmumeḥ akked usirem.
Icerriqen-agi d wid yefkan rruḥ nsen d Itran, leḥzen, tirga, asirem...
asfel iwakken ad teḥyu tmaziɣt-nni, xtaren ad mmten wala ad ddren di ddel.
Xtaren ad rrẓen wala ad knun, ih imir xas truḥ tudert-iw, semḥeɣ deg-s ma ddiɣ d widak akken yemmuten d ilelliyen.
Ih, bɣiɣ ad mmteɣ s ibeddi, bɣiɣ ad yi-d-mmagren lejdud-iw s teɣratin.
S yixef n yemma ad ddreɣ d tilellit ussan i yi-d-yeqqimen ad ten-idireɣ d taḥrurt, ad nadiɣ, ad lemdeɣ tiḥerci iwakken ad d-rreɣ, xas ula d cituḥ, azal i tmaziɣt-nni.
Ad muddeɣ afus-iw i wid yebɣan amennuɣ ɣef tlelli.
Leḥmala tettas-d seg wul, u dinna i tettmettat, yiwen wass ul-ik ma yebɣa ad k-yexdeɛ din mḍel-it i lebda.
Ulac nnig leḥmala n wemdan i Ṛebbi neɣ n wemdan i wemdan, ma d nekk leḥmala-w d tinn n Lezzayer.
Xas akken leḥmala-s ur tt-ssineɣ, xas akken ul-is yeqeseḥ fell-i, xas akken ur yi-tefki ayen bɣiɣ, xas akken yemmut usirem-iw ur walaɣ tafat, ayen yebɣu texdem-iyi nekk d awezɣi ad semḥeɣ deg-s.
Mačči d leḥnana ur tebɣi ara ad iyi-d-tefk maɛna ur tuksan ara.
Deg-s xelḍen idammen d yimeṭṭawen, yeɛreq mmi-s d uɛdaw-is.
Anwa i ineqen? anwa i ttḥuddun? anwa i tt-iḥemlen? anwa i tt-ikerhen? meskint Lezzayer.
Yiwen was kkren-d yirgazen, wid yerɣan ɣef nnif, subben-d akk seg i durar, leṣwat-nsen cerrgen lebḥur, neddhen ɣef tlelli.
Bɣan ad ḥebsen lbaṭel, bɣan ad heḍren s tmaziɣt mebla akukru, mebla leḥya.
Ih mebla leḥya acku si lxuf n leḥbus, si lxuf n lmut neheder s leḥya.
Maɛna ṣṣber yesɛa tilisa, akken yebɣu lbaṭel yesɛa acciwen yiwen was ad d-yenṭeq lḥeq, ad yerreɛreɛ, ad yemḥu, ad yeqleɛ iẓuran n lbaṭel.
Itran, leḥzen, tirga, asirem...
Akka i d-yerra udrar ṣṣut i wid yebɣan amennuɣ ɣef tlelli, d imeqranen neɣ d imecṭaḥ, ṣubben akk, idammen la ttfuṛun, leɛqel yenhewwal, rẓen leqyud mebla lxuf, bɣan imenɣi ɣef tlelli.
Widak yebɣan ad aɣ-mḥun teṭṭef-iten lxelɛa : aya ziɣ mazal irgazen di Lezzayer ! Aya ziɣ mazal wid ur nemmut ! Neǧɛel nekfa-ten ! Ansi i d-kkan wigi ?! Yerna mačči d kra ! Yenṭeq umeqqran deg-sen : zlut, nnɣet, ḥebset, yiwen urgaz ur tuḥwaǧeɣ ad d-yenṭeq.
Ffɣen-d yiḍan, ssuzlen idammen, wa yeḥbes wa yemmut.
Bɣan ad aɣ-mḥun i lebda.
ma d nekkni xas yemmut urgaz wayeḍ ad d-yekker deg umkan-is.
Deg yidammen-nneɣ i nettawi leḥrara n umennuɣ, leḥmala n tlelli.
Amezruy-nneɣ muḥal ad t-mḥun, d agerruj i d-yettaǧǧa lǧil i lǧil.
Muḥal ad mḥun neɣ ad nettu igelliden-nneɣ.
Kcem axxam i ak-yehwan ulac winn ur nefki i yiwen seg warraw-is isem n yigelliden nneɣ imaziɣen, yerna winn tesseqsaḍ deg-sen yezra ansa i d-yekka yisem-is.
Amek i bɣan ad mḥun amezruy-nneɣ? Lukan kan ad hennin iman-nsen, ad sersen leslaḥ-nsen, ad ǧǧen amkan i yimawlan n tmurt.
Ilaq ad nkemmel tudert, ad nkemmel amennuɣ ad d-naǧǧew asirem, ad d-neḥyu ayen nɣan.
Bɣiɣ ad lḥuɣ deg ubrid mebla ma muqleɣ akka d wakka, bɣiɣ ad heḍreɣ mebla ma kukraɣ lɛibad, anwa yellan yid-i, anwa ur nelli yid-i, atmaten d atmaten di lɛid ur ttemɣafaren, aɛebbuḍ yiwen i ten-id-yeǧǧan lumaɛna idammen amzun mxallafen, wa di laṣel-is yeṭṭef, wa di laṣel-is yenker, wa yedda ḥafi yeɛfes ɣef isennanen, wa deg Itran, leḥzen, tirga, asirem...
sebbaḍ imsemmer la yettbeddil.
Di tala n ddel la ites, yeswa ur yeṛwi, u muḥal ad yeṛwu.
Akken yebɣu ḥemleɣ tamaziɣt, zriɣ mačči d ayagi ad tt-id-yesnernin, ad tt-id-yessifriren, ad tt-iḥeddren.
15 leqrun seg wasmi i d-kecmen inselmen tamurt-nneɣ nekk mačči d taɛrabt, muḥal ad qebleɣ i widak yeqqaren nekkni d izzayriyen d iɛraben nebɣa neɣ nugi.
Lislam yerra-yaɣ d iɛraben, wigi i iheddren akka d wid-nni yebɣan ad rren tamurt nneɣ d yiwet n ccerq alemmas, bɣan ad mḥun laṣel n tmaziɣt.
D nekkni kan ɣef wayef i d-yewwi lḥal ad nelḥu ad nadi, ad nennaɣ, ad nɣer, ad nesɣer tutlayt-nneɣ, ur ilaq ara ad tt-neǧ ad tegrireb am lberj-nni n ṛṛmel i ssegrarebent lemwaji.
Ilaq tamaziɣt ad nebnu lsas-is ɣef ṣṣeḥ iwakken muḥal ad tegrireb.
Wagi d azref-nneɣ ɣef wayef i nettnaɣ, ur nejḥil, ur neǧǧi di leɛqel, ayagi d lḥeq n yal agdud.
Nebɣa tameslayt n tmazɣa ad tuɣal d tunṣibt.
Ḥekkmen s lislam, ddin n lḥeq n tegmat n tdukli, n leḥmala, lumaɛna ur fhimaɣ ara, ay ttwaliɣ d lbaṭel, d leḥbus yeččuren, d idammen yettazzalen.
Mi i d-ilul urgaz gar-aneɣ ad t-zlun, yak ulac wi newweḍ ! Mačči d tamurt-nneɣ i nebɣa ad nhudd neɣ ad nesseɣli.
Tamurt-agi nḥemmel-itt akter-nwen, nḥemmel-itt akter-nwen acku d Masinisa, d Yugurten d Kusayla d Tinhinan ...d watas n wiyaḍ nniḍen, i yennuɣen, i iḥurben, i yebnan lebruj imenza.
D nutni i yerran lsas, i yerran tiṭ i yiɛdawen.
Nḥemmel-itt kter nwen acku d nettat i d-yemmat-nneɣ.
Lezzayer nḥemmel-itt tebɣam neɣ ala.
Akken yebɣu iḍul zzman, yiwen wass ad tuɣal Itran, leḥzen, tirga, asirem...
ɣer yimawlan-is.
Ẓriɣ tettuggadem-aɣ, tleḥḥum s leslaḥ, nekkni neleḥḥu s yifassen-nneɣ, nesɛa kan imeslayen ad nennaɣ yis-sen, dayen i yeqqazen deg wulawen-nwen.
Kateb, Ǧawut, Yefṣeḥ, Buḍyaf, Lwennas...
xas ur rfiden leslaḥ deg wudem-nwen, nɣan-ken xas mazal ad tettidirem, ma d nutni yid-neɣ la ttidiren yal ass, di yal axxam, di yal ul, di yal allaɣ n wemdan, d amɣar, d ilemẓi, d amecṭuḥ, d ameqran, d argaz neɣ d tameṭṭut xas akken tenɣam-ten.
Yella yiwen urgaz i d-yekkren d ilelli, akukru deg wul-is ur t-yessin, yeww-id lefhama, leḥnana, leḥmala n tlelli, leḥmala n tmaziɣt.
Seg wass amenzu mi d-ilul, seg wasmi yella d ilemẓi, rran-t ger wallen-nsen acku d yiwen umaziɣ i icennun ɣef tlelli : Lwennas Maɛtub yiwen ur yezmir ad yemmet, ilul-d d ilemẓi, iɛac d ilemzi, d yiwen i wumi ur tettfakka tudert.
Wwten-t ur yerriẓ, rẓan-t ur yekni, ukrent ur yemxell, nɣan-t ur yemmut.
A yul-iw henni-yi, ɛyiɣ di nnhati, a yiḍes, a yiḍes ili-k d aḥbib-iw akken ad iyi-henni wallaɣ-iw.
Yugi ad yessussem, ugadeɣ ad ssusmen akk, ad brun i ṭṭbel deg waman.
Ih, ayen akka nezdel, nessusem, ayen akka nebra i ifassen ? I umennuɣ-nni i yebda Lwennas amek ad teḍru yid-s ! Ur tettum a Yimaziɣen fell-aneɣ i yeɣli di targa, ayen akka i d-yeɣli ṭṭlam fell-aneɣ, ayen akka nettu leɛhed i as-nefka ! Nekk wellah ur ttuɣ, tekkrem ula d kunwi ! Amennuɣ-nneɣ mačči d winn n leslaḥ, mačči d winn n lmut, mačči d winn n yidammen, amennuɣ-nneɣ s uselmed n tutlayt tamaziɣt, ad d-tban, ad d-tifrir a ttaɛlay deg igenwan.
Urgaɣ amzun d tidet, di lemnam-iw walaɣ udem-is yergagi wul-iw, runt wallen-iw, yenna-iyi " ddem imru aru, smekti-ten Itran, leḥzen, tirga, asirem...
amer ad ttun ini-asen fell-awen i yefna leɛmer, ini-asen ayen i tefkam lebɣi i layas, ayen akka i teknam, teǧǧam ɛeddan wid ur nuklal.
Ini-asen xas mmuteɣ rruḥ-iw seg yigenwan la d-yettwali, la ttruɣ, lehḍur-iw mačči aṭas i sen-yecfan, ini-asen ad d-kkren, ad akin, ad ḥkun amek tella tidet.
Nniɣ-as muḥal ad k-nettu yak xas ulac-ik telliḍ, gar-aneɣ tezgiḍ.
Nefka-ya-k leɛhed muḥal ad aɣ-ikellex zzman, yak yid-k i nebɣa ad neddu assen mi uran lefraq yid-k, yak yeffeɣ-aɣ leɛqel.
Nerẓa, nesserɣ, nettru, nenheq, nemmut, acḥal d amectuḥ, d ilemzi, d tameṭṭut i igezmen s ṛṛṣas, yak teḥzen tefsut di tizi akked bgayet, yak ur tensi tmes di tuddar n leqbayel, yal axxam yefka asfel, duxxan yewweḍ ɣer yigenni wis sebɛa.
Ḥeznen yidurar n leqbayel, yak mazal nettru negguma ad nettu, lehḍur-ik d agerruj i nekseb, ur ifennu.
Lwennas yeḥzen wul-iw fell-ak mačči d ayen yezmer yiles ad d-yini, nebda tikli tidet fell-as ad nadi, nebda amennuɣ, ar deffir tuɣalin ulac, ṣṣut-ik mazal yettecerrig idurar, taqbaylit-nni i wakken ad tifrir fell-as mazal ad nemmet.
Ih ass-a la tt-neqqar deg uɣerbaz, ahat amzun newweḍ asirem-nneɣ umaɛna targit-nneɣ mazal tḍul.
Xas tella tmaziɣt deg uɣarbaz, azal ur tesɛi, lebɣi-nneɣ mazal ur t-newwiḍ.
amennuɣ-nneɣ mazal iḍul, ur bɣiɣ ad aɣ-segnen s wayagi.
Ur ilaq ad nettu anwa id nekkni, anwa i d nutni.
Nutni d wid yenɣan Guermaḥ Masinisa d wid meṛṛa akk yeddan yid-s, ggujlen imawlan, ggujlen warrac, tegzem tasa n yal amdan.
Amek i bɣan ad nesemmeh, amek i bɣan ad Itran, leḥzen, tirga, asirem...
nessusem, nekk muḥal ad semḥeɣ, u muḥal ad qebleɣ tagmat n win ara isemḥen.
Ilaq ad nekker, ad nbedd, ad nerr tajmilt i yal yiwen yemmuten di tefsut taberkant.
Tafsut yewwin yid-s ilmezyen i wumi kksen tudert, widak yuran s yidammen-nsen "tilelli", teǧǧa-yaɣ-d leḥzen d yimeṭṭawen.
Mačči s yimeṭṭi ara sen-nerr tajmilt, mačči d tizlatin kan i uklalen.
Mačči d aya la ttraǧun seg-neɣ, asirem-nsen d wina akken yebda Dda Lmulud Mɛemri, netta ibdat, nekkni ad t-nkemmel acku wigi yemmuten ṛẓan asalu.
D nutni i aɣ-yekksen lxuf d ukukru, sbegnen-d tafat n tmaziɣt, ayen akken iweɛren d nutni i t-iqublen.
Ihi tajmilt-nsen asmi ara tuɣal tutlayt n tmaziɣt d tutlayt tunṣibt.
Ad tt-iɣer mkul azzayri, di mkul tama n tmurt, mačči d winn kan yebɣan ad tt-iɣren, mačči d deg yiɣerbazen n Tizi neɣ n Bgayet, nebɣa ad ɣren tamaziɣt bessif.
Yeqber igenni, ur d-yefki tiqit, gezmen wulawen runt wallen n yal amaziɣ di ddunit, tadyant yeḍran abrid-a txulef, xas rut a widak i d-yeqqimen, nɣan ula d llufan yellan di dduḥ, nɣan ula d winna urɛad iwala tafat, nɣan-t netta d yemma-s.
A lmalaykat mmagremt-ten-id awit-ten ad zedɣen leǧnan di leǧennet yeɛlayen.
Ini-asen ad uɣalen d iɛessasen fell-aneɣ, ad ṣebren xas iḍul zzman, tajmilt-nsen, ad asen-tuɣal, ad ferḥen mi ara naweḍ lebɣi.
Nekk deg-sen ad d-smektayeɣ, muḥal ul-iw ad yayes, muḥal ad yettu, ad d-smektiɣ ass-a azekka, amennuɣ-nneɣ ilaq ad t-nkemmel.
Ihi kkret a Yimaziɣen, a widak yeggullen ur neḥnit, abrid mazal iḍul, asirem-nneɣ xas ur t-newwiḍ maɛna deg wul mazal yettidir, yettnerni.
Itran, leḥzen, tirga, asirem...
Imeslayen-iw Ikeč a Masi Gma ur d-tesɛi yemma Germaḥ Kečini Wina akken ijerḥen ul-iw Iceriqen n yiṭij Ɛedand si ṭaq Sakind allen-iw Tidak idlen rruḥ-iw Beddeɣ ɣef ṭaq Arrac Ttazallen ḥafi Iblaḍen Dexxan Tiẓẓift Rṣaṣ Lɛesker Allen-iw Ttrunt, qerḥent-iyi Dexxan yesru-d allen-iw Imeslayen-iw I keč A wina i zedɣen Leǧenet ɛlayen Isem-ik Uriɣ-t At-aruɣ At-arun Ad iqim deg umezruy Ulac leḥzen Ulac imeṭṭi Itran, leḥzen, tirga, asirem...
Imeslayen-iw S idamen-ik uriɣ-ten Xas gullen ad nɣen Acmumeḥ Tafat Arrac Xas sexsin Itran di tuddar Xas sedreɣlen Lebɣi-nni Leḥmala-nni Yettnernin Walaɣ-ten Ger wallen-iw Ceɛlen times Mačči di berra Rẓan tawwurt Kecmen Serɣen Wag-i d axxam-nneɣ Uẓẓafeɣ A yemma...
Tamurt-iw...
ḍegreɣ-d iman-iw si ṭaq Ahat ad rewleɣ Aniɣer Tezzi-d tmes Si mkul tama Teččurem ilem Ur nesɛi talit Akken ad d-nner nnehta Zzlut Rẓet Itran, leḥzen, tirga, asirem...
Sxerbet Gezmet Serɣet Wwetet Suffɣet Imesbaṭliyen d kenwi A wid ur nesɛi tissas Tudert tehdayaɣ-d Tazmert Leḥmala Tadukli Cbaḥa Tafat Tin-a akken s wayes nettwali Tili-nwen i ttɛicin di ṭṭlam Tettɛicim kan i lbaṭel Tamurt-iw Mi aken ara ferḥeɣ Mi aken ara ttruɣ Ḥemleɣ-kem Deg-m ɣliɣ Deg-m kkreɣ Swiɣ lqaɛa-m S imeṭawen n leǧruḥ-iw Mi ṭṭṣeɣ fell-am Acḥal ḥnineḍ Deg-m tezuzen-iyi lmeḥna Ḥemleɣ-kem d tacebḥant s wudfel Ḥemleɣ-kem deg-m tecɛel tmes Ḥemleɣ-kem s yetran i ttfeǧiǧen ḥemleɣ-kem s wagu d ṭṭlam Leḥḥuɣ Agfur Itran, leḥzen, tirga, asirem...
Rɛud Aḍu Ḥemleɣ-kem xas yefqeɛ igenni Xas lḥiɣ ḥafi Caḍeɣ ur swiɣ Luẓeɣ ur ččiɣ Deg-m ḥemleɣ Iṭij Lebḥer Seḥra Idurar Izuɣar Kem d lǧennet Ur nessin azal-im Fell-am tettru Tiṭ n winn yemmuten Tiṭ n winn yeṭṭṣen Tiṭ n winn ur nesɛi asirem Yugurten Dda lmulud Lwennas Kateb Yefṣeḥ Taqbaylit Ǧerǧer Yemma Anwa ara yrun fell-awen Ziɣ leḥmala-nwen Deg wul n Lezzayer Tamurt-iw.........
Asmi mmuteɣ Leḥuɣ iḍaren-iw ɣef tuyat-iw ma d leɛya neɣ d layas ur ẓriɣ, ttwaliɣ ayen iy-id yezzin, imdanen sweḥcen-iyi, ur yi-d iban kra di ddunit-a deg i lliɣ.
Ur ẓriɣ ma mmuteɣ neɣ di ddunit mazal ttidireɣ, ur ẓriɣ ma ukiɣ neɣ di targit ruḥeɣ, ih ruḥaɣ ! aniɣer? werɛad faqeɣ ! Werɛad ɛqileɣ amkan iyi-d yezzin.
Wa ileḥu, wa i ttuɣal-d, wa i ttaɣ, wa iznuzu, wa i ttaḍsa, wa anyir-is ikres.
Beddeɣ rriɣ-d nnehta, amzun sarden-iyi alɣ-iw.
Mazal beddeɣ la ddawareɣ ɣef yiman-iw, a ttwaliɣ akka d wakka, ttwaliɣ d asawen, uliɣ-d si lqaɛa neɣ ɣliɣ-d seg igenni, ur ɛqileɣ ayen akka i yi-d yezzin.
Ad seqsiɣ ! setḥaɣ imdanen ur ssineɣ, ugadeɣ amer ɣliɣ-d di ddunit deg aydeg ur d-luleɣ, rniɣ rriɣ-d nnehta ahat ad yifsus ciṭ wul-iw, dayen ur zmireɣ ad ṣebreɣ, ad waliɣ kan anwa ara seqsiɣ, ahat ad fehmeɣ wa ad ẓreɣ anda i lliɣ.
Anwa ara seqsiɣ ? Imdanen akk ḥaren, a ttazzalen, ɣeṣben tikli: -Semmeḥ-iyi ak seqsiɣ...
-Di leɛnaya-k...
-A yemma anda nella...
Itran, leḥzen, tirga, asirem...
-A yaqcic ak seqsiɣ...
-Semmeḥ-iyi...
-I leɛnayak...
Ayen ulac wi-y-id yerran awal! Aɛni ur y-i-d ttwalin ara ! Aɛni ur y-i-d sellen ara! Astiniḍ beddeɣ kan d lexyal..! Dɛiɣ a Ṛebbi mel-iyi abrid.
Qimeɣ di teɣmert serseɣ afus-iw ɣef lḥenk-iw, ttxemimeɣ, walaɣ snat n tlawin heddrent amzun ur msefhament, tenna-as yiwet : -Ass-a yid-i ad ttawiɣ .
Tenṭeq-d tayeḍ-nni terra-as-d : -Ala urɛad id yewweḍ lḥedd-is.
Heddrent nek la tent-ttwaliɣ, nek semḥsiseɣ, nitenti heddrent ttmuqulent-d ɣur-i.
Tenṭeq tmezwarut-nni : -Dayen iffeɣ rruḥ-is.
Terra-as-d tayeḍnin tenna-as : -Nniɣ-am ala di targit kan i truḥ, ur ilaq ara ad tɣedreḍ di tnafa-s.
Dayen tura fehmeɣ acu yeḍran yid-i, ziɣ d lmut ay mmuteɣ, nekkini mačci d nekkini, nekkini d rruḥ-nni izedɣen tafekka-inu, daymi ziɣ imdanen ur iyi-d ttwalin ara.
Nniɣ-as : a lmut ass-a walaɣ udem-im, acḥal d abrid i kem mennaɣ, acḥal d ass i am-sawleɣ, kem ɣur-i ur d-terziḍ, tafekka-w ass-a temmut ma d nekk yid-m ad dduɣ ɣer ddunit nniḍen.
Lḥif yuran Tayri-k ulac lemtel-is, uzleɣ, nudaɣ, muqleɣ di mkul amḍiq, di mkul aḥriq, di mkul tiɣmert n ddunit, leḥnana-k a baba ur tt-ufiɣ.
Anda-k ? anda-k ? udem-ik iɣab, fell-as la ttnadiɣ, ilem iyi-d teǧǧiḍ, ḥed ur t-yeččur.
Mennaɣ, mennaɣ, mennaɣ a baba wi yeddan yid-k asmi k-wwin s ddaw tmedlin yid-k ad ṭṭseɣ i lebda.
Ayen iyi-d-teǧǧiḍ wehd-i ? ur k-ɣaḍeɣ, a baba amek ara k-ttuɣ ? Lǧerḥ-ik d leɛwam ur yeḥli.
Weḥdi ḥemleɣ ad lḥuɣ ger yemdanen la ttḥewwiseɣ ɣef udem-ik neɣ udem yecban udem-ik neɣ ṣṣifa yecban ṣṣifa-k.
Xas akken ur yelli winn i ak-icuban, ttkellixeɣ iman-iw, ad dduɣ deffir lexyal i ileḥḥun, nekk si deffir la ttazzaleɣ alamma ukiɣ-d si tnafa, dɣa imir leḥzen ad yeččar ul-iw.
Imeṭṭi deg-i yekfa lumaɛna allen-iw zgant ttaǧwent-d, ẓrant d imeṭṭi kan ara iṣebbren ul-iw.
Ɛuhden-iyi wuḍan ur kkawent wallen-iw i lebda, tamuɣli anda truḥ ad tt-mlil d wudem-ik, anwa yennan truḥeḍ, temmuteḍ, nekk yid-i dayem telliḍ.
Itran, leḥzen, tirga, asirem...
Di tsusmi n ṭṭlam, mkul mi d-telli tewwurt, ad tekcem tafat n tziri iwakken ad waliɣ udem-ik, ad iyi-twanṣeḍ di ṭṭlam n wuḍan ɣezzifen i d-yettarwen tasmuḍi ineqen asirem-iw, lumaɛɛna mi walaɣ udem-ik leḥnana deg wul-iw tessefsay teqseḥ d uqerrif n wuḍan n ccetwa.
Kerheɣ tafsut acku deg-s i luleɣ, kerheɣ talalit-iw imi di tefsut i d-tella, kerheɣ tafsut imi deg-s i yi-iǧga baba ɛzizen fell-i.
Di teḍsa n wuglan la ttnadiɣ ɣef ucmumaḥ, anwa-t ? anwa i d argaz deg-wen ad yili am baba ! Ḥemleɣ-k, ḥemleɣ-k a baba ur tesɛiḍ azref iwakken ad truḥeḍ wa d-teǧǧeḍ ilem yeččuren d urfan.
Ḥemleɣ-k mebla tilas a winn i yi-fkan tudert, telliḍ d tala n lferḥ-iw.
Yeɣli-d ṭṭlam, muqleɣ d asawen, itran, tiziri wunsen-iyi amzun d tiglit i lliɣ.
Tiziri tekna ɣer lqaɛa ger wafriwen-is tewwi-iyi nleḥḥu di tmurt ur ssineɣ, nekcem taddart leɛmer walaɣ.
Zdat yiwen uxxam tessers-iyi, tawwurt fell-i teldi-d.
Si lebɛid tban-iyi-d tafat amzun deg-i la ttraǧun.
Kecmeɣ, mmuqleɣ, ul-iw yedduqqes, inṭeq-d ɣur-i ṣṣut, ɛeqlaɣ-t wagi d baba ɛzizen fell-i, yenna-iyi : ur kem-ǧǧiɣ a yelli, d Ṛebbi i yebɣan akka, kkes leḥzen deg wul-im ! Ḥṣu ḥezneɣ ma tḥezneḍ, ferḥeɣ ma tferḥeḍ, aki tura ! Rziɣ-d kan ɣur-m di targit akken ad twaliḍ udem-iw i tcedhaḍ, ḥusseɣ i lefraq-nni i kem-iqerḥen, ayen truḍ fell-i ḥed ur t-iwala ala nekk d Ṛebbi, ḥṣu kan zgiɣ yid-m lliɣ.
Ukiɣ-d si targit ur as-nniɣ ayen bɣiɣ, mačči d lebɣi-w mi fkiɣ lebɣi i layas, ǧǧan-iyi wid ḥemleɣ, yeǧǧa-iyi lebɣi-w ur d-yegri deg-i wufud, ɛyiɣ di nnhati, ɛyiɣ di tlufa yettnadin fell-i, mi as-nniɣ ad ttuɣ layas ad d-afeɣ ugur yurez-iyi lebɣi-w.
Wehmeɣ a baba ayen i yi-ssefcalen widak igullen ad yi-sseɣlin.
Itran, leḥzen, tirga, asirem...
Semmeḥ-iyi a baba, dayen ur zmireɣ, yekfa deg-i lǧehd, nɣan deg-i asirem, ur ǧǧin deg-i s wayes ara qableɣ azekka, lmut-ik tehlek-yi, lɛibad ur ǧǧin deg-i tudert, skerhen deg wul-iw leḥmala, nfan leḥnana, lehna, tasusmi kksen-as azal di tudert-iw n yal ass.
Ayen akka tamuɣli n medden akk ɣur-i, tismin, leḥsed yis budden-iyi, ula d wid ḥemleɣ glan yis-i, bɣan akk ad fehmen, ma ur fehimen ad d-snulfun.
Tezriḍ welleh ar ɛyiɣ, sedhuyeɣ kan iman-iw, i kečč a zzman ur tɛeyiḍ deg-i ? Tura xdem i ak-yehwan ma d kečč a lmektub kemmel-as i lmeḥna-w.
temẓi-w i wumi trebbaḍ lemḥan mebla leḥnana kemmel-as alamma tsellaw, ddunnit-iw tessegrarbeḍ-tt s lekmal, sexreb-itt ur ttaǧǧa deg-s axeclaw.
Ma d asirem-iw tesruḥeḍ akken d iceqfan, yis-s kemmel-as i yiẓri-w alamma yekkaw, a zzman serwet deg-i akken i ak-yehwa.
A lmektub kemmel-as i rruḥ-iw, dayen ssem-ik ur yettqiri, kemmel-as ar daxel i wul-iw, lhiba-k ɣur-i teɣli, dayen teɛreq lbenna n tudert.
Tuǧweḍ-iyi-d leḥzen deg-i yefti, alami yeɛreq deg-s lebɣi-w.
A zzman, sehlek-iyi akken i ak-yehwa ur mazal lebɣi-w ad yedduqqes, ma d ul-iw yemmut xas akken yedder.
Dayen tasa-w tura tulwa, deg usirem ul-iw yefles, xas akken tudert teswa lumaɛna aṭas deg-i teqqes.
Leḥzen mi yeffud deg iẓri-w i yeswa ma d jjiq deg wul-iw i t-yekkes.
A zzman rnu-d ma tebɣiḍ dayen ur mazal ad ḥesseɣ, siwel-as i leḥzen fell-i ad yernu ad yifiḍ, dayen di tɛekkemt n tudert serseɣ, ma d kem a ddunit deg-i testehzaḍ yerna ur zmireɣ am qezzbeɣ, ma mazal deg-i ciṭ ur kem-ttɣaḍeɣ, qazzem-d ɛuhdeɣ-kem ar d am-t muddeɣ.
Itran, leḥzen, tirga, asirem...
A zzman siwel-as i leḥzen, Roza wehd-s ad yeḥmel, ini-as balak ad yettu ṣṣura s iɣeblan as-ikemmel, ma d udem-is, ini-as mi t-yeẓra s imeṭṭi ad t-yessekfel, ma d ul-nni amcum i wumi teḍra, in-as qrib ad yemḍel.
A zzman ur mazal ad ɣiḍeɣ iman-iw, ɛuhdeɣ Ṛebbi ur mazal ad ttruɣ, ur mazal ad amneɣ lɛebd di ddunit, dayen ur mazal ad amneɣ ul-iw, tid i yi-ixdem ad asent-cfuɣ, mazal kan ad d-aɣeɣ lqid i yimi-w iwakken di lehḍur ur d-rennuɣ, ma d tamuɣli-nni akken deg iẓri-w ad as-d bnuɣ zzerb s umendil n layas iwakken ad yemḥu usirem deg wul i lebda.
tmurt-iw ar ɣur-wen ɛennaɣ a Sidi Sadi A ṣṣalḥin n Ubelqacem, Ṣalḥin, sadat anda ma tellam, serḥet-iyi ad ruḥeɣ, ɛemdeɣ ad mmteɣ d taɣribt imi tamurt-iw ur iyi-tefki lḥeq-iw.
Aṭas aya i ṣebreɣ, yegguma wul ad yesteɛfu iɣaḍ-iyi meskin ur yefhim d acu i yeḍṛan yid-s, allaɣ-iw yezga icewwel ula d netta ur yufi ixef i ddunit-iw.
A yemma, a taḥnint n wul-iw, mmel-iyi anwa abrid ara awiɣ, ur ufiɣ amwanes deg wuḍan ɣezzifen, ugadeɣ ur iɛeyyu deg-i ɛawaz, ur iɛeyyu deg-i unazeɛ d nnhati, ugadeɣ s aẓekka yid-i ad ddun.
Si Muḥend wi ak-id-yeḥyan, wi ak-yefkan tudert xas yiwen yiḍ ad iyi-twanseḍ di lweḥc akked lxiq ttidireɣ yal iḍ, ad ak-d-ḥkuɣ, ad runt wallen-ik.
Ad d-taseḍ s usefru ad tdawiḍ ul-iw seg leǧruḥ ad yeḥlu, afus-ik ɣef lǧerḥ ma tesserseḍ-t, d ajeǧǧig deg-s ad yemɣi, siwa keč ara ifehmen ayen yellan, yuɛer uwḥid ur nesɛi lwali, ula d Ṛebbi i t-id-ixelqen yettu-t.
Ɛfu-iyi a Ṛebbi ma di lehḍur cḍeɣ ar ɣur-k ttnaǧiɣ, talwit ahat ad tt-afeɣ ar ɣur-k dayem deɛɛuɣ, deg-i ur tettakeḍ afus.
Ẓriɣ ur Itran, leḥzen, tirga, asirem...
lliɣ deg wid tḥemleḍ, ẓriɣ ur uklaleɣ leɛfu sɣur-k, ur ẓriɣ ayen deg-i i tetabaɛ deɛwessu, lehlak-iw ḥed ur as-yufi ddwa, la ṭbib la ṭṭaleb.
Kra n wayen teɛteb terwiḥt ar tagara ur tɣellet, yuɣal-iyi lḥif d abernus, mi d-tewweḍ tefsut nniɣ-as ad tifrir fell-i tagut, ziɣ fell-i yeggul alamma d aẓekka.
Mi iɛedda ugeffur, ad d-yecṛeq yiṭij, akka i ttṣebbireɣ ul-iw almi i d-ufiɣ teǧǧa-iyi temzi.
Henni-iyi a rruḥ, d lxiq deg-i i d-trennuḍ, teẓriḍ ul-iw d amuḍin, ɣedren-iyi wid-nni i wumi fkiɣ laman, ǧǧan-iyi di ṭṭlam ger yiberdan.
Zhu, lferḥ amek iga? Nekk yid-s ur d-mlaleɣ, a wid i yi-ihudden lsas, wekkleɣ-awen lḥif i yi-yuran, dayen yemmut wul-iw fell-awen, ddnub-iw yid-wen tewwim-t, azal n tudert ɣur-i yeɣli, lukan kan ad medlent wallen ad yertiḥ wul deg usawen ur nettfakka, nekk daɣen ad henniɣ seg wuguren i d-yettlalen yal ass i d-iteddun akked yicerriqen n yiṭij i d-yettalin mkul tasebḥit.
A Ṛebbi ay awḥid, a winn ur nesɛi acrik, ma mazal deg-i later i lebɣi keč tezriḍ d acu-t, siwa ayen-nni i ak-ḍelbeɣ, fiḥel ma nniɣ-d d acu-t, fiḥel ad sruɣ tinna i iyi-d-isɛan.
A Ṛebbi ɛyiɣ, wis ma ad tifrir tagut fell-i, tḍal-d fell-i tewser d tinigit ɣef lḥif-iw.
Aḥeq ṭṭlam d usemmiḍ i iḥedren i mkul tawaɣit iyi-yuran, aḥeq asm’akken umneɣ taḍsa n wuglan, aḥeq ayen akk yeḍran, aḥeq irgazen-nni yettbeddilen, yeskiddiben, ur nesɛi awal, aḥeq tilawin-nni yettqabalen lḥeq s lbaṭel ma mazal ad geɣ azal i wemdan yettgallan s wayen ur yumin, daɣen ur mazal ad yedduqqes usirem-iw xas d acmumeḥ ɣef wudem-iw.
Ayen akka ur cubaɣ imdanen meṛṛa ? Wa yeṭṭes yettargu, wa d wis sin la izehhu, ma d nekk iɛuhed-iyi ɛawaz ur ifureq lecfar, Itran, leḥzen, tirga, asirem...
mi as-nniɣ teɛedda ccedda, tufrar tegnawt ad afeɣ d asigna aberkan i yi-yedlen, ziɣ urɛad kan i d-yelḥeq.
Ayen a Ṛebbi ur sɛiɣ amur di tudert yelhan, deg ucmumeḥ i d-yettalin deg wul, winna i wumi ɣezzif leɛmer.
Deg wallen-iw cerrgent-d tiregwa n yimeṭṭi, lḥif-iw d bab n wul-iw d imezgi yugi ad yeffeɣ, yufa tala deg-s aman din yeḥya am sselṭan, iḥerrem ɣef wudem-iw taḍsa.
Isles-iyi lekfen ur mmuteɣ, yehda-iyi tamḍelt, lebɣ-iw ur tt-yebɣi, yebna-iyi aẓekka icebbeḥ-it s lwerd d lyasmin, yenna-iyi : aẓekka mačči i kem, ass-a ad awiɣ taḥbibt n wul-im.
A yemma ɛzizen fell-i temmut temzi-w ur tuklal tasmuḍi n wakal, temmut temzi-w s ufus-iw serseɣ ijeǧǧigen ɣef uẓekka-s, feṛseɣ cebbḥeɣ axxam-iw i tewser, ul-iw, allaɣ-iw ur tt-bɣin, i terẓageḍ a temɣer a taḥbibt n tmara, a tina ara yi-ẓẓuɣren i lebda, mennaɣ lukan temẓi-w ur temmut.
i iɛddan deg yiseggasen, i ineqsen di leɛmer tafat ur d-tḍal fell-i, ur ɣelteɣ ayen akk ɛetbeɣ, ayen a zzher-iw ur d-teddiḍ di tlalit-iw.
Asmi d-luleɣ yeḥzen, yeqber igenni, lebṛeq, rɛud d igefren, urfan assen i d-ddan yid-i, mačči d nekk i ten-ibɣan, lukan nesɛi lxetyar di tlalit, tafat wellah ur tt-ttisineɣ, acḥal d abrid i as-nniɣ a yemma ayen i yi-d-tesɛiḍ ? Talalit-iw d ilili, ddunnit-iw ur tesɛi azal, ayen akk mennaɣ di temẓi ur telḥiqeɣ, anda i greɣ aḍar, ad yames.
Mi lḥiɣ aqdim ad ɣliɣ, weḥceɣ ayen i d-ileḥḥun, weḥceɣ deɛwessu ur ttwalaseɣ, weḥceɣ ddnub n wayen ur xdimeɣ.
Segmi lliɣ di dduḥ i ttruɣ ar ass-a mazal ur kkawent wallen-iw, a yemma ur tesɛiḍ ddnub di tlalit-iw, ixleq-iyi-d Ṛebbi s yir tawenza, mi friɣ ugur ad d-afeɣ aqettun yegguni-yi.
Daɣen ass-a terziḍ-d ɣur-i amzun iḍelli kan i k-furqeɣ, ass amenzu deg-i i d-luleɣ aṭas i d-tɣessbeḍ tikli ɣur-i, fell-i ur teɛzizeḍ yehwaya-k Itran, leḥzen, tirga, asirem...
kan ad d-tettɣawaleḍ ass-a daɣen terziḍ-d ad teẓmeḍ allen-iw, ad teqqseḍ ul-iw, ad terrẓeḍ asirem-iw, ad takreḍ aseggas di leɛemer-iw.
Ayen a yemma ur cbiɣ tizyiwin-iw, dayen teggul cedda ur yi-teǧǧi, turez ixef-iw, ifat-iyi akk ayen bɣiɣ, ih lebɣ-iw la yettazzal gummeɣ ad t-leḥqeɣ.
Aqel-iyi ḍaɛeɣ di lebḥer n lexyal-iw, ur ufiɣ winn ara yi-sseknen abrid ara awiɣ, abrid yessufuɣen.
Walaɣ targit ger yiberdan ḥeṣleɣ d ṭṭlam i iyi-d-yezzin la ttsuɣuɣ ḥed ur d-yesli, xas akken lɛamma tezzi-iyi-d, amzun ɛuẓẓgen, s yifassen-iw la ttwehhiɣ, hed ur yi-d-iwala amzun ḥed ur d-yettwali.
ttidireɣ ger tudert d lmut, wid yeddren ur ttḥussun yis-i, wid yemmuten ur yi-wwin gar-asen.
Ḥed ur iyi-yebɣi, tudert tebra-iyi lmut tugad-iyi, Ṛebbi yettu-iyi nekk ḍemɛeɣ tudert neɣ lmut.
Ih ḥeṣleɣ-d gar-asent.
Tamurt-iw, semmeḥ-iyi kem daɣen, ass-a ad kem-ǧǧeɣ, ad ruḥeɣ, semḥeɣ akk lbaṭel-nni ddreɣ, lbaṭel-nni walant wallen-iw, semḥeɣ i leǧruḥ-nni i iɛebba wul-iw, ass-a ad semḥeɣ i iseggasen-nni n lemḥani, awi-d kan ad ruḥeɣ ad ttuɣ yir tudert, awi-d kan ad ttuɣ yir amḍiq, anda akken ur yeǧǧuǧug usirem, ur d-yettlal, ur yettnerni, ur yettwali tafat, awi-d kan ad ttuɣ yir imdanen, widak yetthuddun lebɣi n yal amdan yesɛan ṭṭmeɛ akken ad yimɣur, wa ad yesɛu ccan yiwen was.
Tamurt-iw, taddart-iw, ass-a ad ruḥeɣ, ad ruḥeɣ, ad ruḥeɣ anda akken imdanen ur sɛin ara tazmart akken ad iyi-srun, ur sɛin ara lebɣi akken ad iyi-sseɣlin, ur cliɛen ara ma ddreɣ neɣ mmuteɣ, ma ferḥeɣ neɣ ḥezneɣ, ur yi-d-ttwalin xas akken zdat-sen beddeɣ.
Ad ruḥeɣ anda akken temzi-w ur tettfakka, s aẓekka yid-i ad teddu, kunwi, qqimet da ttwalit-iyi-d s lebɛid mi ara ttimɣureɣ.
Itran, leḥzen, tirga, asirem...
Tamurt-iw ḥemleɣ-kem, deg wul-iw, deg wallaɣ-iw, di rruḥ-iw, ad tidireḍ d lexyal, yid-i ad tedduḍ, ad am-fkeɣ afus-iw ad yi-tezuɣreḍ anda akken ad bnuɣ axxam i lebɣi-w.
Tamurt-iw kem d lesdaq i kesbeɣ, yid-i ad tt-awiɣ anda ara ruḥeɣ.
Ah, a tamurt n yiṭij ! saki-d lerwaḥ-nni yeṭṭsen yegguman ad ldin allen i tidet iqerḥen.
Taddart-iw ass-a ad ruḥeɣ, taqbaylit-iw iyya ddu yid-i ad yi-twanṣeḍ di tmura ibeɛden.
Ad ruḥeɣ ad ǧǧeɣ zdeffir-iw ayen akk kesbeɣ, ǧǧiɣ-awen lerbaḥ-nni ma ad yidir gar-awen i lebda, balak kan amer ad yekfu yiwen wass, ad yenfu ula d netta, ad yeɛyu di yir niyya.
Ǧǧiɣ-awen leḥsed-nni s wayes i yi-tbuddem, yid-i ad awiɣ leḥmala, lehna, ǧǧiɣ-awen amkan-iw akked 20 000 idinaren n yal agur.
Ad ruḥeɣ anda akken tafat n sbeḥ tesnernay niyya n yal allaɣ n yal rruḥ.
Ad ruḥeɣ anda akken i d-tettlal tlelli acku ɣur-neɣ akken ad tt-ilaq ad yemmet, ad yejreḥ wul-is, ad yekseb umdan yettwargem, ad as-kksen leḥerma i d-yewwi deg idammen-is.
Tilelli-agi kesbeɣ, tagi s wayes ttidireɣ ur d-luleɣ yis, ur yelli wi i yi-tt-id-yehdan d tarzeft.
Tidet kan ad tt-id iniɣ asss-a cencweɣ-tt-id, sɣerseɣ-tt-id s ddreɛ ger yifassen n wid yebɣan ad yi-kksen lḥeq n tudert i ilaq ad idireɣ ass-a.
Bɣan ad yi-ḥerrmen deg yizerfan yekseb yal amdan, acḥal d ass ttewwteɣ, ttwaregmeɣ, ttwaḥebseɣ, acḥal d lbaṭel fell-i id-rnan, acḥal n ddel ɣef wayef i sebreɣ.
Tikwal feččlen ifadden-iw, lumaɛna tagara zgiɣ jgugleɣ di lxiḍ-nni n usirem yettɛicin deg idammen-iw akked lebɣi-nni id yettlallen mkul mi yemmut.
Tirga Mkul wa d acu i t-yessefraḥen di mkul ass ma d nekk d wid yecban am nek ṣuḥnaɣ-d kan imeslayen nettaru-ten ɣef lkaɣeḍ akked nnhati i d-itteddun di mkul awal ara d-yalin si lqaɛ n wulawen-nneɣ.
Ur ẓriɣ ma d leḥmala n yimru, neɣ ttafeɣ-d kan kra n leḥnana i yi-d-tettmuddu tira di lewqat-nni mi ara mlileɣ yid-s.
Ḥemleɣ aṭas lewqat-nni, allaɣ-iw amzun ihujer ɣer tiktiwin i ttaruɣ.
Amzun kesbeɣ lqaɛa d yigenwan.
Weḥdi kan, ur yelli winn ara yi-snuɣnin, neɣ winn ara yi-sserfun, ur yelli winn ara yi-jerḥen lebɣi-w; neɣ winn ara d-yesrun allen-iw.
Ih weḥdi kan kesbeɣ kullec, ulac winn ara yasmen deg-i, ih ḥemleɣ aṭas lewqat-agi.
Ttruḥuɣ aniɣer i bɣiɣ, ulac amkan i ttaǧǧaɣ, deg igenni neɣ di lqaɛa, akk timura, ulac leɛesker, ulac leḥkem, ulac leḥbus, ulac yir imdanen.
Di lewqt-agi ḥemleɣ mlih ussan n tefsut, ijeǧǧigen, leḥcic, ifrax...
deg yizuɣar la ttnezziḥeɣ, la ttazzaleɣ ḥed ur yecliɛ deg-i, ɣef leḥcic yeččuren d ijeǧǧiǧen amzun d tazerbit fell-as gneɣ.
Abeḥri d aḥlawan yesseḥluy ulawen yerẓen.
Igenni d ayla-w, tamuɣli-w truḥ s lebɛid, ttwaliɣ ayen ur tettwalim, ttḥusuɣ ayen ur tettḥussum.
Ḥemleɣ ad qqimeɣ akka, wa ad ḥebseɣ akud akken ad qqimeɣ kan deg irebi n tafut n tefsut.
Ahat ad ɛerḍeɣ tatut iwakken ad Itran, leḥzen, tirga, asirem...
mḥuɣ leǧruḥ izedɣen ul-iw, iwakken ur ttxemmimeɣ, ur d-ttmektiɣ siwa lewqat-agi.
Ur d-qqar ala i tayri, akken tebɣu tḍul tudert acku ma telddiḍ-as tawwurt ad truh dayen, ɣur-k ur d-tettuɣal, tayri melmi i d-tesseqsa ldi-as ul-ik d nettat kan ara tafeḍ d tinigit n lewqat iṣeɛben, ma tḥudreḍ-tt, ad ak-d-tmud leḥnana.
Si lqaɛ n tsusmi sell-as i leḥmala ara ak-d-tessawal iwakken ak-d-temmel tudert-nni i ilaq ad tt-idireḍ, ad ak-d-temmel ddunnit ur nelli ɣef lqaɛ, nẓerr-itt kan di lexyal-neɣ.
Ugadeɣ yiwen wass ad iyi-yeǧǧ ula d lexyal-agi i kesbeɣ, ass-nni ad tekfu ddunnit fell-i.
Xas ttayseɣ tikwal, ul-iw yeččur d asirem, ur ttruẓuɣ, ur ɣelliɣ.
Tikwal mi ara ɛyuɣ weḥd-i am yal taswiɛt mi ara bɣuɣ ad steɛfuɣ si tudert-iw n yal ass, ttawiɣ yid-i yiwen umeddakkel, ameddakkel i d-yebna wallaɣ-iw.
Ih, akka i bɣiɣ ad yili, d aḥninan am ujeǧǧig n tefsut, ad t-id-kkseɣ di leǧnan, ad t-ḥadreɣ am terwiḥt-iw, ad iɛic i lebda.
Ur yezmir ad iyi-beddel s tayeḍ, ad as-muddeɣ ul-iw d tarzeft n ṭul leɛmer.
Bɣiɣ ad yili yid-i di mkul lweqt, mi ara yi-d-sendfen leǧruḥ-iw, ad yili d aɛessas ɣef lferḥ-iw, ad t-kesbeɣ d agerruj ur nfennu.
Bɣiɣ ad yili d yiwen ur nreffu, ur nemqit, d yiwen yesɛan tissas akked tirugza, ad yili d tafat ara iceɛlen tudert-iw, ad ḥasseɣ i leḥnana-s di mkul tamuɣli, ziɣ tudert d lɛali-tt, mennaɣ yid-s ur tettfakka, lukan ayagi akk d tidet mačči d asirem.
Yettawi-iyi-d ḥlawen, d walen ẓiḍen am tamemt ur tettuɣ asmi yi-d-yenna : "Tajeǧǧigt-iw ad am-d-aruɣ akken kan ad am-d-iniɣ ḥemleɣ-kem, ass-n amenzu mi nemlal, tbaneḍ-iyi-d d lmalaykat, allen-im, tamuɣli-m, acmumeḥ-im, lehḍur-im...
ayagi akk yettawiyi- taṣebḥit, yettaru-iyi-d tajeǧǧigt mkul lehdur Itran, leḥzen, tirga, asirem...
d ayen yelhan, si lqaɛ n yiẓri-m yecban itran teqqareḍ-iyi-d " awi-d afus-ik deg-s ad ṭṭfeɣ", mi ara yi-d-tiniḍ " ḥemleɣ-k ", ttḥussuɣ iman-iw d agellid ay lliɣ, kem daɣen d tagellidt siwa kem i yellan di lberj-iw.
Tajeǧǧigt-iw, ulac winn iyi-fehmen hala kem, ih kem i yeččuren tudert-iw iḥeznen d lferḥ, d kem i icerken yid-i lqerḥ-iw d lferḥ-iw, d kem i iṣebbren i wurfan-iw.
Kem d tayri-w, d tawacult-iw, d ddunit-iw, ddunnit-iw n lebda, Ṛebbi yeẓra rrbeḥ-im d rrbeḥ-iw ayen i kem-iqerḥen, iqreḥ-iyi, lferḥ-im d lferḥ-iw daɣen.
Ur bɣiɣ tayeḍ ḥala kem, tajeǧǧigt-iw xas akken uggadeɣ azekka, lumaɛna ad xedmeɣ yal ass, yal iḍ annect-a akk i kem, ẓriɣ nesɛa yiwet tikti, ẓriɣ, yerna umneɣ tennerni yal ass ɣef wannect-a ur belli nettemfaraq" .
tayri-nneɣ ad Yenna-iyi-d daɣen : "Lukan ad tzewǧeḍ yid-i Ad am-sselseɣ tayri-w deg uḍad-im D taxatemt n 22 kara Lukan ad tzewǧeḍ yid-i S ddaw iḍaren-im ad knuɣ Ddunnit yelhan ad am-tt-id muddeɣ D lemlak ɣlayen I lebda ad am fkeɣ lferḥ Lukan ad tzewǧeḍ yid-i Ad am-buddeɣ ddunnit-iw I lqerḥ akked lferḥ Yal iḍ ad ninig anda yebɣa wul-im Lukan ad tzewǧeḍ yid-i Am yiṭij ɣef tjeǧǧigt D kra icerriqen yeḥlawen Id-yettrusun tikwal Deg ussan-im iḥeznen neɣ ẓẓayen Itran, leḥzen, tirga, asirem...
Ad d-aseɣ ad am-d-awiɣ ciṭ n lferḥ Lukan ad tzewǧeḍ yid-i Ad kem ḥadreɣ seg ukukru Ad teqqimeḍ deg wul-iw Siwa kem d tameṭṭut n lebɣ-iw Tezriḍ lehḍur-iw ffɣen-d seg wul Ad am-d-iniɣ kan iwakken ad-aseɣ Ad d-ḍelbeɣ afus-im Sɛiɣ kan lehḍur-agi Ad ten-in-awiɣ yid-i Ur ksibeɣ la adrim, la lerbeḥ niḍen .
Sɛiɣ kan tayri ad am-ttmuddeɣ i lebda" Ass amenzu, ijbed-iyi-d s tmuɣli-s ɣur-i, mi iɛedda was lebɣi-w yettimɣur akken ad t-waliɣ, yettnuɣni lxaṭer-iw ma ur t-walaɣ.
Yuɣal-iyi d tanumi, deg-s i d-tlul leḥmala.
Yiwen wass yezdeɣ ul-iw am takurt n lḥamu yessefsayen agris, mi ara nemlil, ttwaliɣ-t mkul iḍ di targit.
Ttḥussuɣ lliɣ ger tlawin yezhan.
Mi faqeɣ yebɛed fell-i, ad d-afeɣ iman-iw ttɛummuɣ di leḥzen ur nesɛi lḥanna, ih leḥzen mi d-yedel ul-iw, ad d-ɣiwleɣ ad ldiɣ tawwurt, ad t-ssufɣeɣ uqbel ad iyi-ixneq, ad medleɣ allen-iw alamma iban-d wudem-is.
Mi d-yecmumeḥ ɣur-i ad yernu ad yi-d-ixezzeṛ s wallen-is dɣa din i ttenṭarayeɣ, yid-s tettuɣ d acu i lliɣ ttḥussuɣ ikseb-iyi, imlek-iyi.
Ur ẓriɣ d acu i d-ijbden ayen akk yellan deg-i ɣur-s.
Ẓriɣ kan yuklal ad ɛetbeɣ fell-as iwakken ad d-ters tmuɣli n wallen-is fell-i ɛemdeɣ ad muddeɣ akk sɛaya i sɛiɣ lukan kan lliɣ d tamarkantit.
S leḥmala-s i yessefraḥ tirga-w ttmenniɣ ur d-ttakiɣ, mi d-ukiɣ ttendemmayeɣ, ul-iw yuɣal d axxam-is.
Asmi ara nemlil di ddunit n tidet, ad as-d-cnuɣ tizlit n tayri, tinn akken ara as-yefken tudert mkul mi ara yebɣu wul ad t-yennal.
Leḥmala akken d-nniɣ, tettas-d seg wul, din i as-fkiɣ tudert i Itran, leḥzen, tirga, asirem...
winna i ḥemleɣ, xedmeɣ-t-id akken i bɣiɣ.
Ulac ayen ɣlayen am tayri n winn ɛzizen, ur as-qqareɣ ala, ur as-ttseriḥeɣ ad truḥ, ad tt-ḥadreɣ akken ur tettemttat asmi ara mmteɣ.
Mi d-mmektiɣ belli ulac-it ttruɣ, reffuɣ, ad ttḥulfuɣ s tasmuḍi di ṣṣura-w, dɣa din ad ɣiwleɣ ad kelxeɣ ul-iw daɣen amzun d ṣṣeḥ yid-i i yettɛici.
Ih d ṣṣeḥ yid-i i yettɛici, mi ara iliɣ s ddaw liẓar-inu axuxi, selleɣ-s ihedder-iyi-d ɣer umezzuɣ-inu, yeqqar-iyi-d : Eǧǧ-iyi ad ɛiceɣ di tirga-m, efk-iyi tudert xas d lexyal ad idireɣ deg wallaɣ-im.
Yesɛa yiwen ṣṣut d aḥninan, ttmenniɣ ur iḥebbes lehḍur, ɛuhdeɣ-t ur as-ttekkseɣ tudert alamma yeǧǧa-iyi netta.
Mi d-yerza fell-i naddam, netta daɣen iteddu-d yid-s yelsa-d abernus n leḥrir, yewwi-iyi-d ijeǧǧigen yerna-iyi-d taxatemt.
Ferḥent wallen-iw armi i d-runt, yeṭṭef tajeǧǧigt di tidak i yi-d-yewwi yerra-tt deg ucebbub-iw, rniɣ muddeɣ-as afus-iw isles-iyi taxatemt n leḥmala-nneɣ, yenna-iyi : ul-iw, a rruḥ-iw, ṣṣura-w akk inem, deg-m ad idireɣ, ad ḥyuɣ d agellid n ddunnit-im.
Mi d-lliɣ allen-iw, ur d-ufiɣ la tajeǧǧigt deg ucebbub-iw, la taxatemt deg uḍad-iw.
Ḥezneɣ imi ulac-it, taqsiṭ-iw ur tt-fhimeɣ, tuklal ad tt-aruɣ s yisekkilen n ddheb ɣef twerqtin n wussan yessewhamen, ussan yellan d inigan ɣef tayri-w, uɣaleɣ ur setteɣ, ur teseɣ, ur tteffɣeɣ, ur xeddmeɣ, bɣiɣ kan ad ṭṭseɣ mkul mi i d-ukiɣ.
Ur ttxiqi a yul-iw sɛu leqniɛa deg wayen i ak-yuran ur ttuɣal d amecṭuh nekk sneɣ-k d ameqqran, iyya ad as-naru, ad as-neḥku ɣef lewqat-nni mi ur yelli yid-neɣ.
nniɣ-as : "Kečč d yiwen ur tesɛiḍ wis sin, iḍebɛ-ik uḥeddad yemmut, nudan di mkul timura ur ufin lemtel-ik, d afzim siwa nekk i t- Itran, leḥzen, tirga, asirem...
ikesben, kečč d icerriqen n yiṭij i iyi-d-ittmuddun lbenna akked ufud s wayes ttidireɣ, kečč d targit-iw mi ara medleɣ allen, wissen ma telliḍ s tidet, bɣiɣ ad k-waliɣ di tafat, ad yi-teṭṭfeḍ afus-iw, ad nelḥu ur nezri sani ẓriɣ kan assen ad ferḥeɣ axaṭar yid-k i lliɣ, abrid ɣezzif, yeččur d ijeǧǧigen n tefsut akked leḥcic azegzaw i d-yettarran rruḥ ma yemmut, icerriqen n yiṭij i ɣ-yeskikiḍen ur bɣiɣ ad aɣ-ǧǧen, ifrax la aɣ-d-ttmuqulen usmen seg leḥmala-nneɣ, targit-iw ur tfaz, maɛna sser-is imi yid-k i lliɣ" Akka ḍebqeɣ tawriqt deg-i as-uriɣ, ṭṭfeɣ-tt s yifassen-iw, serseɣ-tt ɣef wul-iw, imir ṭṭṣeɣ.
Rǧiɣ-t ur d-yerzi fell-i di targit, mi d-ukiɣ tasebḥit, ufiɣ-d tawriqt ur telli ger yifassen-iw muqqleɣ akka d wakka ur telli, Refdeɣ taduli ur telli refdeɣ tasumta ufiɣ-tt din, ur fhimeɣ d acu i tt-yewwin ar din, mi tt-lliɣ, wehmeɣ mi walaɣ tura anda ur uriɣ!!! Yura-d : "Suref-iyi imi ur d-rziɣ ɣur-m di targit rziɣ-d ar tidet akken ad ɣreɣ tabratt-im, nekk daɣen ad am d-aruɣ akken ad am-d-iniɣ s tidet i lliɣ mačči d tikerkas, hewes ger wid i am-d-yezzin ad yi-d-tafeḍ !" Yiwen was ldiɣ-d allen-iw testulles-iyi-d yiwet n tafat dɣa ɣawleɣ ɣelqeɣ-tent.
Muddeɣ ifassen-iw ṭṭfeɣ-d udem-is s yiḍudan-iw selfeɣ i ucebbub-is, lecfur-is, allen-is, leḥnak-is...
Ciṭuḥ akka s yifassen-is yeṭṭef-d ifassen-iw, ḥusseɣ s yiwet n lḥamu di ṣṣura-w, yenna-iyi lldi allen-im nekk ur kem-ṭṭuruɣ, ma temmuqqleḍ-iyi-d ad d-yeḥyu wul-im akken ur nesɛi tudert, ma teddiḍ yid-i ad am-ffkeɣ ul-iw d inigi n tayri-w.
muqqleɣ-t Itran, leḥzen, tirga, asirem...
ɣer wallen-is seḥrent-iyi, muddeɣ-as afus-iw nniɣ-as : yid-k ad dduɣ, yid-k ad yefnu leɛmer.
Yewwi-iyi ɣer yiwen umkan anida akken i d-tlul leḥmala, yesɛa allen yecban lebḥar deg-sent unageɣ ɣer lqaɛ n wul-is dinna ufiɣ tala, muddeɣ ifassen-iw ad sweɣ yenṭeq-d ɣur-i ṣṣut yenna-iyi : aman-agi mačči am wiyiḍ, ilaq akken ad ten-tesweḍ, ad tmuddeḍ asfel, asfel ara am-ḍelbeɣ d leḥmala-inem, ad tt-ẓẓuɣ d ajeǧǧig zdat tala-agi i yellan deg wul n winn im-imudden afus-iw, ma ur teqqur tala ur yettɣar ujeǧǧig, tala daɣen ur tettɣar ma tmuddeḍ leḥmala-m d asfel.
Akka i ẓẓiɣ leḥmala-w deg wul-is mi akken i swiɣ aman ara yi-fken azref akken ad iliɣ wa ad idireɣ d tajeǧǧigt deg wul-is.
Serseɣ aqerruy-iw ɣef tayet-is, rniɣ ṣubbeɣ-tt-id ciṭuḥ, dɣa din i sliɣ i wul-is yekkat amzun, amzun ihedder-iyi-d, yeqqar-iyi-d "ḥemleɣ-kem", muqqleɣ-t-id ɣer wallen-is, ur d-nṭiqeɣ, amzun qqareɣ-as "nekk daɣen ḥemleɣ-k", ur d-yufi acu ara yi-d-yini, imir isuden-iyi anda akken yettnernay lebɣi, ul-iw yekkat, ṣṣura-w akk tergaga, ḥusseɣ i tizeḍt amzun d tamment i ččiɣ.
Di sin nlul-d deg yiwet n ddunit ur necbi tiyiḍ, deg wasmi rsent wallen-iw ɣef tid-is, isem-is uriɣ-t s idammen-iw, yis-s i ttɛiciɣ, tura ẓriɣ d netta i d lexyal-nni i ttemliliɣ di tirga-w.
Ih, keččini, akked ttɛiciɣ acḥal aya, keč d tawizet-nni i d-kkseɣ ger yiẓra, tinna ɣef wayef ttnadint meṛṛa tlawin, mi sliɣ i ṣṣut-ik, ttafraḥeɣ, teɣlayeḍ, teɛlayeḍ tesɛiḍ azal di tudert-iw.
La smeḥsiseɣ i wayen i yi-d-yezzin akken ad amneɣ ma d tidet neɣ di targit i lliɣ, akken ad fehmeɣ ayen yeḍran yid-i, skecmeɣ afus-iw ɣer daxel n tqemeǧǧet-ik, serseɣ afus-iw ɣef wul-ik dɣa din tedduqseḍ, tura umneɣ telliḍ yid-i.
Itran, leḥzen, tirga, asirem...
Ufiɣ-k-id a winna yerran azal i tmuɣli-w, a winn yesnernayen lebɣi, cukkeɣ d tagi i d tayri, tina akken i yesseḥman ṣṣura-w mi akken imdanen meṛṛa yenɣa-ten usemmiḍ, tinna akken i yi-fkan swiɣ mi akken imdanen meṛṛa fuden.
Ger ifassen-is yeṭṭef-iyi, ayen akk yettengugun yeḥbes, nella kan nekkni di sin, di tsusmi i aɣ-izzuzunen nefka lebɣi i wayen nettḥussu, nmud tilelli i wulawen-nneɣ akken ad nidir lewqat ur nezmir ad nettu, lewqat deg-i tettnerni leḥmala, ih leḥmala-nni tufa lebɣi-s deg-neɣ.
Xas akken yekkat ugeffur, xas akken yella usemmiḍ, medden akk ḥussen-as, ma d nekkni tedlaɣ-d lḥamu-nni i d-yulin si lqaɛ n lebɣi, i aɣ-yewwin anda ur nebɣi ad nuɣal, nebɣa kan ad neqqim dinna.
Allen-ik, allen-ik ttbeṛṛiqen yitran deg-sent, ini-iyi d acu i bɣant ɣur-I ? Mkul mi t-walaɣ ad iyi-teṭṭef tawla, ẓriɣ aṭas i iyi-zwaren ɣur-sent, zriɣ aṭas i mmuqlent i wumi heḍrent, i wumi fkant asirem uqbel-iw, ul-ik daɣen ulac anda ur inuda ara, ur yeǧǧi timura ibeɛden, acḥal d yiwet tewwiḍ yid-k, acḥal d yiwet i wumi tefkiḍ afus-ik, teḍsiḍ yid-sent teččiḍ yid-sent, tezhiḍ yid-sent uqbel-iw, ass-a tnudaḍ-d fell-i, d nnuba-w daɣen wissen kan ma ad d-awiɣ i tudert-ik ayen yemxallafen ɣef tid i iɛeddan, neɣ yiwen wass daɣen ad rnuɣ ɣer tidak yemmuten.
Ur bɣiɣ ad mmteɣ deg wul-ik, ur bɣiɣ ad rnuɣ ɣer tidak i wumi tekkseḍ tudert, i tesbeɛdeḍ ɣef wul-ik akked wallen-ik.
Bɣiɣ ad ɛiceɣ yid-k, ad nezhu ussan akked wuḍan siwa nekkni di sin ad aɣ-d-llint meṛṛa tewwura, lmalaykat timaɛzuzin ad aɣ-d-zzint, ad ḥebseɣ leweqt ur ileḥḥu d leqrun nekkni kan di sin la nzehhu, ad ṛwuɣ yid-k tudert ifazen.
Keč mačči am wiyiḍ, Itran, leḥzen, tirga, asirem...
keč d iṭij mi ara d-yecreq ur yi-ttḥerrim di cebaḥa-inek, ur yi-ttḥerrim di ṣṣut-ik, ad ak-ffkeɣ lehna, leḥmala, leḥnana, talwit i wussan-ik i ak-d-yeqqimen.
Tamuɣli-k tessefraḥ-iyi, ul-iw yid-k yezha, ttxiqiɣ ma ur k-walaɣ, ayen akk i mennaɣ yid-k i s ḥusseɣ.
Asmi ara yi-d-tiniḍ ruḥ-d ad kem-waliɣ, ttḥiriɣ ad yali wass, tasebḥit mi ara d-kkreɣ ttawiɣ-d acmumeḥ ɣef wudem-iw.
Acḥal i tettibnin tudert-iw yid-k, ufiɣ-d ddwa n leǧruḥ-iw, mennaɣ ad kecmeɣ ɣer wul-ik ad waliɣ ayen ur d-yenni yimi-k.
Mi ara waliɣ tecmumḥeḍ-d ɣur-i ttmenniɣ-d kan yiwet n tɣawsa, ad sersseɣ iḍudan-iw anda akken i d-yedduqus wul-ik.
Tenniḍ-iyi-d ad ruḥeɣ fell-am ur ttɛeṭṭileɣ, ass-n mi tesrafgeḍ ul-iw fell-ak i yekkat, tasa-w tergaga mi tbeɛḍeḍ fell-i.
Tuɣal-iyi lɣerba d taxṣimt, qqaren wi i ibeɛden ɣef wallen yettbeddil, wissen keč ul-ik fell-i ma ad ibeddel.
Aḥeq isem-ik quddreɣ, aḥeq lɛehd-nni i ak-fkiɣ deg-s ur ǧǧiɣ, aḥeq ddunit-iw yid-k cuddeɣ ma qebleɣ tayri d wiyiḍ.
A tamurt siwel-as ɣur-i ad d-yuɣal ɣef weɛziz tejreḥ tasa, am seksu deg wayeg i ixus lmelḥ, akka i tga tudert-iw ma ur telliḍ yid-i.
yid-k i yezha wul-iw ḥusseɣ i lefraq-inek.
A tamurt n yiṭij iseḥmuyen ulawen yenɣa usemmiḍ, siwel-as i weɛziz ɣur-i ad d-yuɣal ini-as yeccedhak lxaṭer, ccedhaɣ tamuɣli n wallen-ik tayri n wul-ik, leḥnana n yifassen-ik..
Nudaɣ, ḥewseɣ am tayri-k ur tt-ufiɣ, lemtel-ik yid-s ur d-mlaleɣ, keč d iṭij-nni i d-yetteceṛṛiqen di ccetwa i d-yettmuddun iceṛṛiqen yettbeṛṛiqen ɣef udfel, keč daɣen d ageffur-nni i d-yesseḥyayen lqaɛa-nni i icaḍen deg unebdu, mi akken medden akk uysen ur uminen ad d-teɣli tiqit deg Itran, leḥzen, tirga, asirem...
yigenni, keč i d-yesseḥyayen ul-nni inu yemmuten ur d-nedduqus, keč d tafat n wallen-iw, ur yettwali ḥed siwa nekk.
A yitri n igenwan, siweḍ-as sslam-iw, steqsi-t ma yettu-iyi neɣ ala, steqsi-t ma zedɣeɣ ul-is yal ass, ini-as seg wasmi i iruḥ tɣab teḍṣa ɣef wudem-iw, ini-as uggadeɣ, uggadeɣ amer ad t-awint, amek ad teḍru yid-i, ini-as yeggumma wul fell-as ad yeṣber.
Taḍṣa-nni n wallen-ik, acmumeḥ-nni n wudem-ik, widak akken yid-sen nnumeɣ, ass-a beɛden fell-i, ad cehden wuḍan iɣezzifen, ɣef wallen-iw fell-ak ur nekkaw.
Ay aɛziz-inu ma tecfiḍ ɣef wussan-nni deg wayeg nzehhu am yifrax, ma d tura teǧǧiḍ ul-iw ixaq, tenniḍ-iyi lukan ad yi-tettuḍ muḥal ad am-semḥeɣ, din ẓriɣ sɛiɣ azal ɣur-k.
Ffreḥ ay ul-iw aɛziz-iw ad d-yuɣal, yenna-iyi-d fell-i ur yeskiddib, ass-a ad d-yas ger yifriwen-is ad iyi-yawi, ad nɛelli deg yigenwan ad nzur idurar n leqbayel anda akken yettnecraḥ lxater.
Lukan ad tezreḍ acḥal ḥemleɣ ad sleɣ i ṣṣut-ik neɣ lewqat-nni deg wayeg i aɣ-tezzuzun tsusmi, widak yesɛan lḥanna, nekkini mebla ccek ɣur-k i ttxemmimeɣ xas akken zdat-i telliḍ, tessewham-iyi tmuɣli-k ɣef tudert, temxalafeḍ ɣef wiyiḍ, qqim kan akka telliḍ ur ttbeddil fell-i, nekk ad ḥebseɣ zzman i wakken ad qqimeɣ kan deg iṚebbi n tayri-k .
Leḥmala ma tɛaceḍ-tt s tidet ad tferḥeḍ i teɣzi n iseggasen, leḥmala ma tezdeɣ idammen-ik, ḥsu-k-id belli ad tidireḍ ger wid yesɛan zzher ameqran, a lferḥ-is winn i wumi yeččur wul-is d leḥmala.
i fell-i daɣen tettxemmimeḍ Itran, leḥzen, tirga, asirem...
Tikwal ur d-ttafeɣ ara lehḍur s wayes ara ṣṣerwuɣ allaɣ-ik akken ad tezreḍ acḥal i k-ḥemleɣ, ur yi-d-steqsay acḥal i k-ḥemleɣ, muqqel-d kan s allen-iw ad ak-d-rrent akk ɣef isteqsiyen-ik xas akken keč ur tfehmeḍ tidderwect-iw meɛna ul-ik yefhem iwala ayen yellan.
Ma akken imir nekkini ttxemmimeɣ fell-ak, imir i yettnerni wayen i izedɣen ulawen-nneɣ.
Selseɣ ijeǧǧigen i lqedd-ik, widak yessefraḥen tamuɣli-k, widak ik yefkan lhiba d tissas.
Si lebɛid i tettfeǧǧiǧeḍ am teslit n unẓar, tinna yesɛan sebɛa ṣṣifat, tinna yettidiren ger igenni d tegnawt, anwa i yennan tayri yerna-tt lxuf ? Di lewqat-nni mi akken ad teɣreḍ lehḍur-agi inu, ayen yebɣu i xedmen-t yifassen-iw, ul-iw akked wallaɣ-iw, fell-ak ttxemmimen, di mkul lewqt akken yebɣu iga lḥal d ageffur neɣ d iṭij, aḍu, ṛṛɛud, lebreq...ulac acu ara yesbeɛden ṣṣura-k ɣef tmuɣli-iw.
Mi akken ad teɣreḍ lehḍur-agi inu bɣiɣ ad teḥsuḍ acḥal i teswiḍ ɣur-i, nniɣ-t-id ad t-id-ɛawdaɣ, teɣlayeḍ teɛlayeḍ.
Eǧǧ-iyi ur yi-d-ssaqsay ara, anef-iyi ad arguɣ di tnafa-w mi akken ur lliɣ yid-k, xas akken d nekk kan i iheddren, xas akken d keč kan i yesmeḥsisen ẓriɣ ayen akk i d-qqareɣ tebɣiḍ ad t-id-iniḍ.
Ur ak-nniɣ ini-iyi-d, mebla ma yesferḥ-iyi-d yimi-k si lqaɛ n wallen-ik yettbeṛṛiqen, ɣriɣ ayen akk ur d-yuri ufus-ik.
D keč kan ara xtireɣ, abrid-ik ɣer leǧennet neɣ ɣer tmes yid-k kan ara dduɣ.
Leḥmala-w, d leḥmala n tameṭṭut yesɛan awal, tinna ur tettruzu tiṭ, tinna ur nettwexxir ɣer deffir.
Itran, leḥzen, tirga, asirem...
Ḥemleɣ-k keččini, keččini kan acku d keččini kan mačči d wayeḍ, keččini kan i yesɛan tazmert tbeddleḍ nnhati-nni i izedɣen deg-i s teḍsa i icebbḥen udem-iw.
Yusem lmektub deg wayen yexdem ufus-is, yessemlal-aɣ, yehda-aɣ tarzeft ur yeẓri ssuma-s, yehda-aɣ lfakiya, ijeǧǧigen, kra n teḥjurin n skker, leḥrir, d waman isemmaḍen d kra n tɛeqqayin n leḥnana, ciṭ n tayri akked kra n tmiqwa n ssbeṛ.
Di sin neggul ad nebnu axxam n tudert yeṣfan, s nniyya i icebḥen s tidet nezzi-as-d s tizzegzewt ur nettɣar, tizzegzewt ur tezmir tmes ad tfeẓ.
Aqla-k dina, aqla-k dagi, aqli da aqli dina, daxel-iw yiwet n tafat iyi-d-yeskanen amek iga wudem-ik ma yi-tekkes lɣerba ger wallen-iw, ruḥ rnu sebɛed ɣef walɣ-iw, ɣef wul-iw, dina di tmura nni ibeɛden, xas akken ur yezmir ḥed ad yenfu lexyal-ik, xas keč truḥeḍ tbeɛḍeḍ netta yezga yid-i yella.
Ma muqleɣ udm-iw ɣer lemri, d udem-ik i yi-d yettbanen anda ddiɣ yedda, dina neɣ dagi, telliḍ neɣ ulac-ik udem-ik ad t-waliɣ di tafat n tziri neɣ di tafat n ṣbeḥ.
Yiwen yiḍ urgaɣ targit d yiwen ugellid i walaɣ icebuben-is cban dheb, tamuɣl-is tsseḥluy si yir aṭṭan.
iṭij fell-aɣ ur yeɣli, isuden-iyi ɣef unyir-iw, ṣifa-s d tinn i cebḥen i tmuɣli, muqleɣ-t-id ɣer wallen ! aya allen-is! Allen-is ɣef wayef id-ḥkiɣ achal, ass-a daɣen mazal ad-inniɣ, allen-is, allen-is cbant lebḥer, deg-sent yewwi-iyi ɣer ddunit tis snat, allen-is deg-sent i tettu umeɣbun lemḥan-is, deg-sent yeǧǧuǧug lwerd di yir lawan, deg-sent leḥmala-w treṣṣa, teger iẓuran, ḥed ur yezmir ad tt-iqleɛ.
Leḥnana-as tettawi-iyi anda akken tettiɛziz tudert, tikwal ḥemleɣ ad heḍreɣ ɣef leḥmala n tmurt-iw neɣ ɣef lḥif-nni deg Itran, leḥzen, tirga, asirem...
wayeg id d-kkreɣ, daɣen ttaruɣ ɣef leḥmala n wul-iw tina yecban tidderwect.
Xas akken lebḥer yerfa, iṭeggir-d tikufta n wurrif, iṭij icerq-d deg iḍ, itran cebbeḥen-aɣ-d tagnitt, aken ad nidir yiwen yiḍ ur nesɛi tafejrit.
Mi akken at ṭṭfeḍ afus-iw din lebḥer yetsusum, i tekkes-as wurrif, yezuzzun lemwaj-is amzun yekseb tayri yecban tin-nneɣ.
Awi-d afus-ik ini-iyi-d ḥemleɣ-kem, awi-iyi yid-k anda tebɣuḍ truḥeḍ, ak-d jemɛeɣ 10000 n leṣnaf ijeǧǧigen yellan di ddunit meṛṛa, imi tuklaleḍ, tesɛiḍ azal ɛlayen d yiwen umkan iqerben ɣer yitran Assen ma d-asseḍ si lɣerba, tamedit-nni d tinn ur necbi tiyiḍ, imi d tamedit i kesbeɣ dayla-w, ṭṭef-iyi ɣur-k imi cedhaɣ leḥnana-k, sens taftilt-nni, rnu reḍl-d uḍan xellef-iten i tmeddit-agi, ahat a nettu azekka, iḍ agi ad iḍul, taṣebḥit ur d-ttili.
Heggaɣ-ak-d imensi, d waṭas n tẓidanin, aṭas n lfakya, ad nfuɣ naddam deg walɣ-ik, ass-a nesɛa kan amkan I lehḍur n tayri.
Aqcic iznuzun ijeǧǧigen Anwa yufan iman-is, anwa ur nesɛi ugur di tudert-is n yal ass, kra n winn yesɛan ul, yettḥussu i wayen iqerḥen kra n winn yettendemmayen ma yexdem ayen n dir, kra n winn yetqelliqen, wigi akk d wid yesɛan lḥanna deg wul-nsen.
Wid-nni i wumi ččuren leǧyub-nsen, ur gganen alamma yeččur uɛebbuḍ-nsen.
Ad ṭṭsen mebɣir ma sɛan ayen ɣef wayef ara xemmen, ur sɛin uguren akken ad asen-d-afen tifrat, mi ara ṭṭsen, ur ttargun ara, ur ten-yetteqraḥ wul-nsen.
Ma d winna meskin ara yeṭṭsen aɛebbuḍ-is d ilem, mi yeṭṭes, ad d-yedduqqes si tnafa, tessewḥac-it targit mkul mi ara yeqqen allen-is, yettaggad ad yeṭṭes, ma ur yeṭṭis ad yettnazaɛ seg laẓ.
Mi ara yelḥu, mkul lqedma s nnehta, ugur i wumi yufa tifrat, wayeḍ ad yeggani tawwurt, yettmenni lukan yesɛa ciṭ n wafud tili di dqiqa ad yafeg leɛmer-is ur yeksib la adrim, la ṣṣeḥḥa, ayen akk i yebɣa ur t-yelḥiq, asirem-is anda akken id-illul i yemmut.
Asmi yemmut baba, nniɣ-as dayen tekfa ddunit fell-i, ur setteɣ, ur tesseɣ, yeṛṛez wul-iw, kkawen yifadden-iw.
Leḥḥuɣ deg ubrid, ḥed ur t-walaɣ, heddren-i-yid ur sen-sliɣ, sbeḥ neɣ tameddit, allen-iw ur kkawent.
Yiwen wass taṣebḥit urɛad i d-yecriq yiṭij, leḥḥuɣ ɣer taddart n Tirmitin, anda ttruḥuɣ yal ass akken ad xedmeɣ, walaɣ yiwen yilemzi i leḥḥu s yiwen uḍar Itran, leḥzen, tirga, asirem...
wayeḍ niḍen igzem-as, mmuqqleɣ-t ɣer wudem-is s wallen-nni inu iḥeznen, netta daɣen immuqqel-iyi-d, udem-is yettfeǧǧiǧ s yiwen nnuṛ, acmumeḥ ɣef wudem-is, yenna-iyi-d " azul" rriɣ-as " azul ".
Kemmleɣ abrid-inu, weḥd-i ttxemmimeɣ : ileḥḥu s yiwen uḍar, yekker ṣbeḥ zik akken ad yexdem ! Tameddit mi d-uɣaleɣ, ufiɣ-t-id deg yiwen umkan yeznuzu ijeǧǧigen, nniɣ-as, lukan d nekk i yellan am netta, ur zmireɣ ad ffɣeɣ, ad yi-d-walin medden, ad waliɣ kan amek ara geɣ lḥedd i ddunnit-iw, ad mmteɣ i lebda.
Ciṭuḥ akka walaɣ yiwen urgaz yeṭṭef sin igerdan deg yiṚebbi-s, immudd afus-is i winn ara as-d-iseddqen duṛu neɣ snat.
Aṭas i as-yennan, argaz am wihin, ur ixeddem ara ?!, maca inim-iyi-d anda ara yexdem? D acu ara yexdem? Lukan yufa, anwa ara imudden afus-is i lɣaci allen-is di lqaɛa ttudument d imeṭṭi.
Yal ass, la nettwali tiḥdayin d timecṭaḥ deg yiberdan ssuturent, ttakrent, ɛemdent ad xedment lmuḥal akken ad d-awint d acu ara ččent, ur sɛint azref di tudert nettidir nekkni, ur sɛint azref ad ruḥent ɣer llakul, ur sɛint anda ara ddarint deg ugeffur neɣ deg yiṭij, ahat ta teɣleḍ, ta tettwaḍlem, ta tettwakellex, ta ḍeggren-tt yimawlan-is, ta teɛya si temɛict n ddel, di lbaṭel i tettidir yal ass, ta d tameṭṭut n baba-s, ta d baba-s, ta d gma-s...
Wwḍeɣ s axxam, swiɣ lkas n waman, lexyal n uqcic-nni yeznuzun ijeǧǧigen yeggumma ad yekkes ger wallen-iw.
Ḥusseɣ i yiman-iw ur sɛiɣ azal i wulmen, aqcic-nni ifaz aṭas fell-i, yesɛa afud ur sɛiɣ nekkini, yeṭṭef di tudert xas tudert tekkes-as ayen yeɣlayen, tekkes-as aḍar ɣef wayef i ileḥḥu.
Ṭṭerḍqeɣ d imeṭṭi, imi ur uklaleɣ ara tudert-agi i yi-yefka sidi Ṛebbi.
Itran, leḥzen, tirga, asirem...
Sɛiɣ ifassen, iḍarren, allen icebḥen, medden qqaren-iyi-d akk tmelḥeḍ, sɛiɣ amkan n lxedma ur sɛin wiyiḍ.
Annect-a akk, nekk qeḍɛeɣ asirem di ddunnit mi ruḥeɣ ad ṭṭseɣ, ttmenniɣ ur d-ttakiɣ taṣebḥit.
Aqcic-nni yeznuzun ijeǧǧiǧen ur ssineɣ d anwa-t, netta i d-yerran asirem i wul-iw, d netta i d sebba armi wwḍeɣ ass-a anda wwḍeɣ, ẓriɣ lukan kemmleɣ deg ubrid-nni i d-wwiɣ, aqel-iyi deg wid yemmuten.
Ur Ẓriɣ ma d lmalaykat, d Ṛebbi i t-id-iceyyɛen neɣ mlaleɣ-t-id kan deg ubrid ad yili d sebba n ucmumeḥ-iw i d-ilulen ɣef wudem-iw.
Taṣebḥit mi d-kkreɣ, kkseɣ tafulaṛt-nni tamecṭuḥt i tteqqneɣ i uqerruy-iw, seg wasmi yemmut baba, tteqqneɣ-tt ula ɣer lexedma imi iruḥ-iyi lebɣi am akken ad mecḍeɣ acebbub-iw.
Ffɣeɣ seg uxxam, ruḥeɣ ɣer lxedma, asirem-iw ad mmaggreɣ u ad waliɣ aqcic-nni yeznuzun ijeǧǧigen, ad d-aɣeɣ tajeǧǧigt ɣur-s.
wwḍeɣ ɣer din ur t-ufiɣ, tameddit daɣen ur t-ufiɣ.
Seg wass-nni ur t-id mlaleɣ, steqsaɣ arrac yeznuzun din-a, nnan-iyi-d di leɛmer i walan aqcic yeznuzun ijeǧǧigen ur yesɛan ara aḍar.
Win steqsaɣ fell-as ad yewhem, nekkini ẓriɣ mačči d targit i walaɣ, ẓriɣ walaɣ-t s tidet.
Uɣaleɣ yal ass mi ara ruḥeɣ ɣer lxedma, ttmuquleɣ akka d wakka anida ara t-waliɣ lumaɛna asirem-iw amzun yuɣal d lmuḥal, yuɣal lebɣ-iw meqqer akken ad t-waliɣ acku d netta i d sebba armi tuɣal ddunnit-iw tesɛa azal.
Ih tesɛa azal xas llan lɛibad iyi-yifen, aṭas daɣen i ifeɣ, llant aṭas n teḥdayin i yettidiren deg yixxamen ur ɣrint, ur tteffɣent, wamag tiyiḍ ɣrant, ur ufint axeddim, uɣalent ɣer uxxam ulac lxilaf gar-asent am tidak ur nekcim ɣer uɣerbaz.
Aṭas n warrac i d-yeffɣen di tsedawit ur ufin anda ara ddun, ad ṭṭsen arma d azal, ad kkren ad ttezzin i babat-sen neɣ yemmat-sen akken ad asen-d-tfek Itran, leḥzen, tirga, asirem...
duru neɣ snat iwakken ad d-aɣen ddexxan, ad nɣen yis aqelleq n wass ɣezzifen, baba-s afus-is ɣer lǧib ad as-d-yeḥzer duru, ma d iles-is ad as-d-immud mebla cceḥḥa lehḍur qessiḥen am lmut, ara imeḥqen ul n uqcic meskin, s leḥya ad imudd afus-is, ad yeffeɣ ɣer lqahwa di lǧib-is yesɛa kan s wayes ara d-yaɣ afenǧal n lqahwa akked sin yigiṛwan.
Ad yeqqim di lqahwa ad yettwali tizyiwin-is mkul wa d acu yesɛa, tikwal ur nettamen ara mi ara d-inin leflani ur yesɛa iqcer n wuɣrum deg uxxam-is.
Ih llan lɛibad ma ččan tanalt ur setten imensi, wis ma llan wid i ten-id-yettmektin neɣ ala, mi ara waliɣ akk imdanen-agi xuṣen di kulci, ur ɣrin ur xeddmen, wa yuɣ-itt di ṣṣeḥḥa-s, wa igzem-as uḍar neɣ sin, wa meskin ilul-d ur yettwali ara, wa yettwali yuɣal yekkes-as Ṛebbi tafat n wallen-is, wigi akk yerna sɛan afud ttɛicin, ssaramen di tudert yelhan, wiyiḍ ixleq-iten-id Ṛebbi s wayen akk yelhan, ciṭuḥ kan n wugur ma sɛant ad d-yeɣli fell-asen yigenni amzun tekfa ddunnit .
Ihi akken yebɣu nesɛa uguren, ulac ugur ur nesɛi tifrat akken yebɣu yeḥzen wul, neḥwaǧ kan ciṭ n wakud ; d netta i d ddwa n mkul ccedda.
Ur ilaq ad neqḍeɛ asirem acku ma yeǧǧa-aɣ iruḥ, ifen-aɣ kan wid yemmuten.
Ad nelmed tiḥerci s wayes ara nizmir ad d-nerfed iman-nneɣ mkul mi ara neɣli acku winn ur neɣli ur yettimɣur.
D wagi i d lqanun n ddunnit, ayagi i d-nniɣ ur iyi-t-d-yenna ḥed, lemdeɣ-t-id asmi akken ɣliɣ kkreɣ mi iyi-d-imudd afus uqcic-nni yeznuzun ijeǧǧigen.
Mennaɣ lukan siwa leḥmala i yellan di ddunnit, leḥzen ulac, imeṭṭi daɣen ulac, lmut ulac, lehlak daɣen ulac, ḥemleɣ akk lɛibad xas akken di leɛmer i iyi-fehmen, ḥemleɣ akk widak yesɛan leḥmala deg wulawen-nsen, xas akken ur fehmen d acu i d leḥmala.
Itran, leḥzen, tirga, asirem...
Acu i d leḥmala ? Amek ? anda i d-tettlal ? Leḥmala akken ad tɛic, tlaq-as talwit, ilaq ad nili nestufa mkul mi aɣ-tsuref tegnit, ad nefk ayen i wumi nezmer mebɣir ma nurǧa tiririt sɣur wayeḍ.
Ad nessufeɣ seg wulawen-nneɣ ayen yemxallafen gar-aneɣ, daɣen ad nṛebbi ul ɣef leḥmala d ukukru, mi ara nextir winna i wumi ad nefk ayen yelhan deg-neɣ, ilaq ad nextir s tayri.tidet tezwar kulci acku mi yebda wul yettcakka din i yettsellik wayen akken yebdan.
Ilaq ad nẓer acu i swan imeṭṭawen mi ara iru lɛebd-nni iɣ-iḥemlen fell-aneɣ, ilaq ad nizmir ad nessifsus taɛkkemt ɣef wayeḍ, ad t-nessefreḥ ma yeḥzen, tirrugza akked nnif ur sɛin azal deg unnar n tayri.
Ṛebbi Anwa deg-neɣ ur nesteqsa yiwen wass iman-is : -anwa id Ṛebbi ? -Amek iga ? -Anda i yella ? -Annect iwweḍ ? -Ṛebbi yesɛa ṛṛuḥ neɣ ala ? -Isɛa tafekka neɣ ala ? Ṛebbi xas ur t-nettwali ara, yella di mkul amkan, yettwali-yaɣ-d anda nebɣu nella, yeẓra yal-ass acu nxeddem, Ṛebbi ixleq-aɣ-d, ixleq-d daɣen ddunnit-a deg wayeg nettɛici, ixelq-d igenni, iṭij, tiziri d yetran, ixelq-d akk ayen ttwalint wallen, mačči kan d annect-a ixelq-d daɣen ibelɛac, iferṭṭeṭṭa, tijeǧǧigin, ṭjur, ifrax, idurar, lebḥur, isafen,...ixelq-d ula d ayen ur tezmir tiṭ n lɛebd ad twali.
Ṛebbi yesɛa tazmert, d ayen it-yeǧǧan ad d-yexleq ayen akk yebɣa, izmer i kullec, ulac acu i iweɛren fella-s.
Ṛebbi yelha, d winn ur nxus, ayen akk ixeddem d lḥeq, Ṛebbi ixelq-d igenni d ameqran icebbeḥ-it s yetran d waṭṭas n lecɣal nniḍen ur nezmir ad nefhem, Ṛebbi iḥemmel-aɣ, yebɣa daɣen at-nḥemmel, d yiwen ur nettebeddil, d netta kan i yellan ur yelli wayeḍ, ur d-ilul ur yettmettat, yezmer aɣ-yekkes tudert amek akken iɣ-tt-id-yefka.
Itran, leḥzen, tirga, asirem...
Qqareɣ-as imi Ṛebbi iḥemmel-aɣ, ayen yella leḥzen di ddunnit, deg wulawen-nneɣ, ayen yella waṭas n lbaṭel, ayen llan leɛibad ihelken di mkul tiɣmert n ddunit, igerdan d imecṭaḥ la-ttmettaten yal ass, s waṭṭanen yemxallafen, ayen imdanen wa yekreh wa, wa yettasem seg wa, wa ineq wa, ayen annect-a akk n lbaṭel, ayen yella ṭrad ger tmura, ger yegduden.
ayen id d-yexleq ayen yelhan akked wayen n diri di ddunit-a deg-ayeg nettidir.
Ixelq-d taḍṣa d imeṭṭi, lferḥ d leḥzen.
Wa yufa akk ayen yeḥwaǧ di tudert-is n yal ass, yewweḍ akk ayen yebɣa mebla leɛtab, wayeḍ ixeddem am zal am yiḍ ur yelḥiq, anda yedda ɣelqent tewwura fell-as, uguren tabaɛent amzun xelqen-d i netta, ur yefhim ayen iḍerrun yid-s.
Ayen imdanen mxallafen, wa yeḥnin, wa ul-is yeqseḥ, wa yesɛa zher uguren ur ten-yesin, tiwwura akk fetḥent zdat-s, wa mi iḍegger aḍar-is ad yeɣli.
Ayen yella leḥram d leḥlal, nnan-d Ṛebbi yelha, ḥnin, yettsemmiḥ, iḥemmel imdanen id d-yexleq, ihi d nekkni ur nelhi ! acku ur nettaɣ ara awal-is, ur nelḥi aken iɣ-yenna, ixelq-d Adam d Ḥewwa, ttidiren deg yiwen umkan igellen deg igenwan ɛlayen yeččuren d lfakia, d waṭas n wayen akk yelhan, ijeǧǧigen, ifrax, tiziḍanin, aman...amkan-a isem-is lǧennet.
Ṛebbi yefka-asen azref ad ččen ayen bɣan ala yiwet n lfakiya di yiwet n ṭṭejra n ttefaḥ, Ṛebbi mi-d-yexleq lmalaykat ixelq-d daɣen cciṭan, d aɛdaw n Ṛebbi, iruḥ ikellex-as i Ḥewwa akken a ttečč lfakiya-nni is-iḥerrem Ṛebbi.
Aka Ḥewwa akked Adam ččan si lfakiya-nni isen-yugi Ṛebbi, uɣen-as awal i cciṭan, dɣa din Ṛebbi yefqeɛ fell-asen, ilaq ad ten-iɛaqeb, yenna-asen ad tefɣem si leǧnan-agi iwen-fkiɣ, ad truḥem ad tidirem anda llan isennanen d waṭas n ṭjur n diri, anda llan aṭas n waṭṭanen, ad idiren anda ad yili leḥzen d waṭas n lbatel, d tidirem anda ad d-yas yiwen wass ad temtem.
Itran, leḥzen, tirga, asirem...
Akka nettidir di leḥram id yewwi ɣer ddunit yiwen n lɛebd, wagi d Adam, dderya-s ad tḥaz akk di leḥram-agi.
Tikwal nxeddem ayen n dir xas neẓra dirit, qqareɣ-as, ahat Ṛebbi yendem imi id-ixleq amdan acku isexṣer udem n ddunit-nni icebḥen id-yexleq, timdinin, tuddar umsent, ula d igenni yenṭer.
Yiwen wass d anegaru ad d-yelḥeq Ṛebbi ad iɛaqeb amdan, yiwen wass ad tenger ddunit, yiwen wass ad d-yenfel lebḥer ɣef wakal, neɣ ad tecɛel tmes di mkul amkan, neɣ ad d-yali uweṭṭuf si tmurt, dayen ur tezmir lqaɛa ad tawi, ad yečč akk ayen yellan ɣef ddunnit.
Akka i d-nnan...
Tasusmi d ddheb Ay allen ittwalin di ṭṭlam ur nesɛi tilisa, i ttwalin ayen ad d-yilin azekka, ay allen ifehmen tamuɣli n wiyiḍ, a yaḍar ileḥun ɣef wagu, azzel qḍeɛ wi ik yifen, a yaḍu ittawin lehḍur, i wayen ur nelli yidek ma d yeddu, ḥader abrid ma ak iɛreq, ɣer yal ameẓẓuɣ ɛjel tikli, zreɛ ay d-jemɛeḍ, iles ma ur d-inni ayen twala tiṭ ad yehlek, am teqṣiṭ n uggellid id-ḥekkun si zman aqdim.
Yella yiwen uggellid isɛa ticcewt deg uqeruy-is, iffer-itt ɣef medden meṛṛa, ala yiwen n wakli is ittseṭṭilen acebub-is i iɛelmen s lbaḍna-s.
Lukan ad yessel yiwen n lxelq di ddunnit s lbaḍna-w ad gezmaɣ aqerruy-ik, akka i yenna uggellid i wakl-is.
Akli ijmeɛ sser n ugellid s lxuf amer ad ittwagzem aqerruy-is, iseggasen a ttɛeddin, akli tdub ṣura-s imi ur yenni i yiwen ayen yeẓra, yiwen wass tusa-t-id tikti.
Iruḥ ɣer tiẓgi anda ur yezdiɣ yiwen, ama d amdan, ama d aɣarsiw, iɣza tasraft teɣmeq nezzeh, imir iḥka ɣer daxel : "aggelid isɛa ticcewt, aggellid isɛa ticcewt, aggelid isɛa ticcewt...", ihḍer armi i iḥulfa iman-is ifesus dayen tuɣal-it-id tarwiḥt, imir yerra akal id d-isekfel amzun akken imḍel lbaḍna-nni n ugellid, isers taɛkemt iɛebba acḥal d lesnin.
Itran, leḥzen, tirga, asirem...
Ruḥ ya zman, amkan anda imḍel wakli sser n ugellid temɣi-d deg-s tɣanimt, iɛedda-d umeksa, s lmus inǧer-itt ttaqeṣṣabt, ileḥu di temdint yis i ttzemmiṛ, s lqedra n Ṛebbi taqeṣṣabt-nni tesufuɣ-d lehḍur teqqar : agellid isɛa ticcewt, agellid isɛa ticcewt, agellid isɛa ticcewt...
akka armi slan akk medden, sser n ugellid yewweḍ ɣer yal ameẓẓuɣ.
Indeh ugellid ɣef wakli igzem-as aqerruy-is imi siwa netta i iɛelmen s lbaḍna-s, ɣef d aya i qqaren "tasusmi d dheb".