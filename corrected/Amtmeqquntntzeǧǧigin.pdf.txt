Asnemmer Tanemmirt i yimasayen n tesɣunt " ABC Amaziɣ " d wid n weɣmis " Tamurt " ɣef uɛemmed d-fkan; tanemmirt tameqqrant i wid akk d-yefkan afus akken a d-ilal wammud-agi war ma nettu iɛeggalen n Wesqamu Unnig n Timmuzɣa.
Imeskaren Tazwart Di tallit anda amaḍal yuɣal zun d taddart, ma teḍra tedyant di yal adeg n ddunit ad tekcem yal axxam deg yimir-en.
Nukni yettidiren ɣer yidis n wakud-agi yettɣawalen, ur tsehhel ara fell-aɣ tmeddit, acku akud iteddu d wid ibedden.
Ma yella imawlan-nneɣ ḥurben ɣef yiles d yidles ɣas di tegnitt n teglelt d lqella n cci, nukni ur fessuset fell-aɣ teɛkemt acku ilsawen d yidelsan nniḍen sburren taywalt, tezzuzur-iten di yal tamnaḍt n ddunit; wsefrek n tjaddit-nsen, am wakken as-yenna umedyaz : "Tcekkreḍ-iyi-d jeddi-k, imawlan- ik, ma d nekk la k-in-smaḥsiseɣ".
I wannect-a ssexdamen akk allalen, ama n tira, n tmesliwt neɣ n tmuɣli.
Amek ara tili tmeddit-nneɣ nukni d-iḥellan deg iseggasen-agi ineggura, azref i tira n tutlayt-nneɣ? Zik-nni xersum imawlan-nneɣ refden idles ula s tmucuha, tidak i nsel ma nemgerwi deg wuḍan n tegrest ɣef lkanun.
Tura taqerɛett n lgaz d tilibizyu ssettun-aɣ deg ugerruj-agi d-irebban tisutwin n tlawin d yergazen.
D tidett, winn yettruẓun asalu iteddu akken yufa mačči akken yebɣa, maca, ur walaɣ ara belli nerfed idles-nneɣ almend n wallalen i iwejden gar yifassen-nneɣ ass-agi.
Ɣef ayagi i zemreɣ ad d-iniɣ belli tewweḍ-d tallit anda ara nezzuzer idles-nneɣ s wallalen imaynuten ama n tira, n tmesliwt neɣ n tmuɣli.
Ma yella ur nḥureb ara ɣef tissas d cfayat yeddren i tmegliwin d-yeddan deg waḍu n zman n yal tallit, ad yegrireb usefru ɣer wanda ttmettaten idelsan.
Tadyant n isura-yagi ineggura ɣef tudert n Faḍma n Sumer d umedyaz amuqran Si Miḥ U Mḥend d imedyaten yessuturen tibeddi, azbu d usnulfu.
Am tmacahutt, tullizt tezmer ad tebnu ahil, tezmer ad tleqqem tasuta-yagi deg yekkat yal aḍu.
Am wakken as-yenna winna : "Di tmurt n iderɣalen, bu yiwet tiṭ d agellid".
Di laɛḍil ad d-wejden wallalen n tmuɣli, yelha ma nelha-d s tira n wayen yellan d usnulfu n wayen nniḍen ma nezmer.
Ihi mačči d tajmilt ara sen-nini i Smaɛil ABDENBI d umeddakel-is Yazid BǧULMA ɣef tullizin-agi n tikkelt-a, maca a sen-nini, skud neffud ur ttcuḥḥut fell-aɣ aman, surget ternum skud tala-nwen teffel.
War isem Ḥulfan medden i tefsut, akal yellan d aluḍ, yeẓqef, yekkussem, yeṭṭerḍeq ansi d-fɣen yemɣan.
Aweṭṭuf, am kra n temducin i d-yeggran ttarran-d udem n yiṭij yettmecberriqen am yirij yeɣlin ɣer waman, yettezmumug, yugi ad yens.
Iṭij useggas-a ur yeǧǧi tardast, winn yellin tawwurt, ad as-yekcem s axxam war ancad, kra yemlal ad t-iɣum; ad as-yesberber, akken ad as-yesɣer ajenjer tessuli tegrest.
Tafsut useggas-a s yiṭij-is yeḍṣan, tufa-d taddart deg weɣbel.
Mačči d tagrest i tt-ixedmen, d tafsut i d-yufan medden akk myufan, yeggra-d kan wezrem d inisi, d asufen, bdan ttiwsiren.
Atah dacu i icebblen taddart.
Rran-tt s imeqqranen, ahat ad as-afen aqerru am tmezwura.
Kra, fren ɣef allen qqaren : - Ulac-it.
Ma yella kra yeɣlin ɣef allen, ad as-rren aɣummu, ad inin daɣen : - Ahat ulac-it.
Iṭij irennu ḥamu, kra qqaren-as : - Tagi ur tt-ttafen ara, maca, ur teẓriḍ anda, imi d imeqqranen.
Ïikkuk yessawel yiwen webrid, imeqqranen kren-d am yiwen nnan : - Imi di sin d asufen, ad myezwaǧen.
Yeɣli-asen lmizan i yemɣaren armi smujguren deg warrac yettuɣun deg iberdan n taddart : - D awezɣi, d awezɣi.
Teddun s ccḍeḥ am iqeffafen.
Tazwayt tamejṭuḥt, yal wa yuɣal ar wurar-is.
Ma d imeqqranen, ɣas yexreb-asen uẓeṭṭa, ufan abrid i taluft, ttnuddumen s ibeddi, ttergigin am yefqiren n Lhend, mazal tezzin gar icenfiren-nsen asefru n weɣbel armi d asxertem.
Ad myezwaǧen imi di sin d asufen.
Di taluft n wezrem d inisi d aya i sneɣ armi d asmi mlaleɣ sin deg yiwet taddart ttmeslayen qqaren-as : - Ta tugar tinn n tfunast d-yurwen inisi.
Wigi, urwen-d a BARBELE.
Anwa ar a t-imecḥen? D imɣaren ? Yif lemmer ḥezben.
Tezreg-d deg weɣmis " Tamurt - Le ttays " 1994 Ammer... - Ammer sɛiɣ tarfiqt, ur ẓriɣ ara dacu ur xedmeɣ ara di lǧerra-s, ad as-awiɣ adrar n izeǧǧigen neɣ... neɣ ad as-iniɣ : - Muqel s igenni, ffren, itri triḍ, ad d-yers gar ifassen-im.
Ḥuḥu, yegzem awal i Mimi.
Nekk ad as-iniɣ, acu akken bɣiɣ ad as-iniɣ? Mimi yuɣal-d s awal s kra n wurfan yeskaddeb wezmumeg.
- Ula d tirga! Ur fukkeɣ ara ameslay tneggzeḍ-d fell-i, kra da, akken ad d-tiniḍ ulac.
Dɣa, aql-i briɣ-as; ma rniɣ-d ameslay.
Ḥuḥu, am winn d-yufan kra, iban ɣef udem-is.
- Nekk ad as-awiɣ afrux n ṭṭawes, neɣ tizerzert.
Arǧut, ala, ad as-awiɣ taɣzalt.
Mi tṣeffer tmacint, ɛeqlen belli qrib ad d-taweḍ yis-sen ar yiwet lagar.
Abrid mazal ɣezzif, rnu lḥan-d aṭas.
Ḥmimi yellan nniqal yettmuqul si ṭṭaq, yezzi-d ɣer-sen : - Nekk ad as-iniɣ, ax, ddem ul-iw awi-t, neɣ ad... Taḍsa-nsent tebbeḍ-d, tɣum imeslayen n Ḥmimi.
Ahat d tinn n ǧeḥḥa i d-ḥekkunt! kra kan, zhir n tmacint yerna tebrek i ṭlam i d-yeɣlin mi tekcem deg yiwen yefri deg wedrar.
Akken kan i d-tban tafat.
Am winn umi ksen takmamt, Ḥmimi, yebra-d s tezmert n taɣect-is : - Nekk a tt-necdeɣ, ad nruḥ a d-nekkes tizwal ma teǧa-tt yemma-s.
Taḍṣa tuɣal-d abrid nniḍen akken ad ttaɣ yal tiɣmert n texxamt ideg llan.
- Ruḥet kan ahat di lǧennet i nella, nekni ur neẓri; i sen-yenna Mimi.
Tamacint terna aṣeffer.
Tiɣimit d lbaṭel Yiwen wass tidett tleḥḥu d webrid-is, ata lbaṭel iluḥeq-itt.
- Ass-a ad as-neqqim a tidett, ad d-nini tiquranin, aɛyiɣ, anida ddiɣ deffir-i, anda lḥiɣ tewwḍeḍ-d, ma subbeɣ tuliḍ, ma uliɣ tsubbeḍ.
Ass-a ad tt-nefru; ini-d mačči d lebɣi-m a tidett ? - Qrib ad ttenger ddunit.
Ayagi d-yefɣen seg yimi-k yessefraḥ, ammar d tidett i d-teqqareḍ.
Anda teddiḍ ad yili imeṭṭi, anda telḥiḍ negreɣ, anda truḥeḍ d axeṣṣar, yal wa amek ara isuɣ, wa ččan-t, wa ufan-t, wa nɣan-t, wa neṭṭlent d amuddur, wa yettru wa yettuɣu.
Yal wa dacu t-yuɣen, ansi bɣiɣ ad d-flaliɣ a k-afeɣ a lbaṭel deg webrid-iw, cerweɣ-tt merriɣet akken ad rreɣ tikerkas d ṭlam deg idis, akken ad d-tḍil tafat-iw.
Ur teshileḍ ara, d axṣim meqqren.
- Ad neqqim ad nefter, ass-a d tameɣra, ur nettemfaraq ara alamma... dɣa ad nekcem ɣer dagi kan ad nefter.
Tidett tebɣa ad tessefhem lbaṭel belli ad as-anfen ar ass nniḍen imi ulac ɣur-s idrimen, maca lbaṭel yeṭṭef deg wawal-is, imi s ɣur-s ara fetren, d netta ara tt-yefrun "akken yeqqar".
Tidett d lbaṭel qqimen ad ččen, awal yettawi-d awal, seg umeslay ɣer wayeḍ, ur ssusmen ara armi yekfa wayen d-yersen.
Lbaṭel yekker iruḥ ad ixelleṣ s axeddam-nni, yenna-as kra imeslayen i uxeddam-nni dɣa isuɣ : - Amek akka ulac ṣṣerf ? Ata yuzzel-d umɛellem, udem-is d azeggaɣ si leḥya : - Ṣṣert-aɣ, dacu yellan akka? Axeddam s lxuf i ihedder, yessefhem amɛellem belli ur yelli i s d-yefka, yerna tidett a-tt-an dihin i teqqim.
Amɛellem iqelleb ɣer tidett akken a tt-yesteqsi, maɛna lbaṭel yezwar-d ɣer awal : - Ha! ha! tidett ma tenna-d tidett ilaq a t-xelleṣ amur-is.
Lunǧa Mi iruḥ yiḍ ad yekkes, tebrek usigna ad aɣ-tales, din, ad aɣ-ternu axnunes.
Mačči d asirem i ixuṣṣen, ul-nneɣ d asif yeflen... Ɣas amḍal akk n tkerkas, d wid ineqqen tullas, rnan taẓallit yal ass.
Nekni, d iẓuran yentan... nemsel akk iberdan d asawen.
Ddeqs-aya segmi yekfa waggur n tuber, tiqit n wenẓar1 ur d-teɣli ɣef temdint-agi tahuskayt.
Takewt, teqqel d lmerta ɣef waṭas imezdaɣ n temdint.
Tidi, aɣebbar d fad, ǧǧan-d i medden ay alsen.
Ula d akal yetti wudem-is, ibeddel ini, yeqqur am tnicca, di taggara-s, yettefruri am yejdi.
Dren imezdaɣ-nni msakit kkawen am uneẓruf.
Ur d-yeggri wemḍiq ideg tezmer ad d-temɣi tzeǧǧigt neɣ dɣa aseklu.
Ɣas akken tamdint-agi ters deg yiwen wemḍiq ɛlayen, iqublen, maca seg uɣebbar yekren, tafeḥt uzuliɣ d wabbu n tẓegwa yerɣan, iluɣ wezwu tt- izedɣen.
Telxex tuɣ akk igenni, ssin akin, teddukel am tagut berriken, tesberber am tduli, tɣum akk tamdint-nni.
Imezdaɣ-is, qebren, uḍnen akk.
Tagrest daɣen tewwi abrid unebdu.
Ala tebrek usigna - tettrad ur tekkat - i d tamaynut deg ugama-yagi yeččuren d iwaɣezniwen, terna-d ɣer takewt d-yeǧǧa unebdu yezrin.
Tamurt ifazen s umezruy-is, tamdint-is yellan d amedya di tezdeg d cbaḥa... zik-nni, sawalen-as lezzayer tamellalt.
Ma d tura, teqqel tettban-d akin i wemsebrid i iɛeddan d agudu ameqqran.
Rriḥa-nni tasemmamt n tzuliɣin, iḍumman di yal tiɣmert n tzenqatin icerrgen tamdint-nni... D wid tt-yesluɣen, tt-yessalexxen i d-yeqqaren yal tikkelt ma sen-nessuter asiḍen : - Tamurt-agi, d nekni i tt-id-iḥerren, d nekni i d-yewwin timmunent... kenwi, tufam-tt-id tewwa!.
ttwalin di tmurt am teḥbult tameqqrant n tẓidanin ara ččen gar-asen.
a-t-an amek i werten tamurt nutni yerwan tissit d umerreḥ di Tunes, Merruk d tmura nniḍen asmi llan iɣelnaẓriyen ttmettaten deg iɣezran d tẓegwa... Ulac tardast seg wakal n tmurt ur nseqqa s idammen-nsen.
Seg ḥewṣen tamurt, ukren timmunent-is i weɣref, ssin akin, zzenzen-tt s ujemmal i yat ugennur n wegmuḍ.
Ulac dinn ccek, d wigi akk i d tawenza n dir i d-immaren am wasif n twaɣit d lmerta, tezzer deg-s tmurt d wid akk tt-izedɣen am weblaḍ d-imecḥen tadrut.
Akka, yeɛdel yiḍ d wass ɣef temdint-agi yehtutan.
Ma ara yali wass, ala tigerfiwin ara twaliḍ tezzint deg igenni d kra n yegḍaḍ itetten imurḍas.
Mi d-yeɣli yiḍ, d tiɣri n bururu d Anẓar, d illew n ugeffur (neɣ aman s umata) di tmuɣli taqburt imaziɣen deg wayen icudden ɣer tɣawsiwin n tudert.
igen-is ičaɣyayen i wumi ara tselleḍ leḥḥun di yal taḥnact n temdint ṭṭfen amḍiq n tafat d tefka tziri d yetran.
Di tedlegt-agi, deg ukud am wa i d-ilul yiwen weqcic qqaren-as Yidir.
Yemɣi-d am mejjir deg wemruj uzuliɣ.
Yidir, d yiwen ilemẓi am akk tizyiwin-is.
Ass ideg d-ilul, yelli-d allen-is di temdint-nni war lebɣi-s, mačči d netta i ifernen.
Lemmer t-cawren, tilli ahat ad yefren tamurt nniḍen, neɣ wissen ad yagi yakk ad d-ilal ɣer teẓgi-yagi ṭṭfen iɣersiwen.
Tamurt deg yeqqel wemdan meskin d taɣawsa yenzan s rrxa.
Ur yeksan yiwen i t-yuɣen.
Iṭij tura yeɣli, d tameddit.
Yidir, am akken yennum , isenned ɣer tewwurt n wefrag n yiwen wexxam.
Yeqqim dinn yettmuqul ɣer ṭṭubba-nni tewwet tkerrust d-iɛeddan zdat wallen-is am terṣast, inher-itt-id mmi-s uneẓẓerfu n temdint.
Ïṭubba-nni, annect n tewtult, teffeɣ-d si tzuliɣt tettmal am tinn iẓeṭlen.
Wissen, ahat d rriḥa n tzuliɣt i as-yerwin allaɣ-is.
Tekker ad tezger abrid, teɛfes-itt tkerrust, tesfelqej-itt akk.
Taglimt-is, tenṭeḍ di lqaɛa n webrid am tḍajint icaḍen ɣef wuskir.
Ayen yeččuren tiṭ n Yidir mačči d ṭṭubba-nni kan, acku tura, di telxex, yennum yettwali ayen yugaren aya.
D winn akken d-iɛeddan! Am inisi, udem-is yeččur d anẓaden.
Aqendur d-yelsa, yeffer aɛebbuḍ ameqran yesɛa.
Yerna yesker dḥis s lebliɣat d-yelsa - am zun akken yebɣa medden akk ad t-id-walin - akka ad t-ɛeqleḍ accaren ɣummen tifednan-is.
Zik, asmi yerwa rray-is, asmi yeṭṭef igenni n temdint-agi, yella d aselway n tɣiwant, " Ssi " i as-sawalen, aṭas i yesserwet... Ma d tura, teffeɣ fell- as tidderwect, yuɣal d ccix n lǧameɛ s ttbiḥ gar ifassen... Amcum, ileḥḥu aqerru deg igenni armi yewwet aḍar-is di ṭṭubba-nni ifesren di tqatt.
Ur tt-iwala yara.
Akken kan yewwet ajaqur ɣer zdat, yecceḍ-d uḍar-is ɣer deffir, iruḥ ɣef uxenfuc... Yeǧǧan tuɣma-is di tqatt.
Aqendur-nni amellal yelsa, ixnunes akk.
Dɣa, imsebriden, zzin fell-as am yizan ɣef yiẓẓan.
Cwiṭ akka, a-tt-an tɛedda-d Lunǧa.
Si gar taffa-nni n yemdanen yezzin ɣef uderwic-nni yeẓlen di tqatt am tqejmurt i d-teffeɣ Lunǧa am tzeǧǧigt yefsan di tegrest.
Akken d-yerfed allen-is, Yidir yesbek, icreq-as wawal yeggugem.
Tamuɣli-s, teckenṭeḍ di Lunǧa am llazuq.
Yettwali deg-s am tziri ma tcerreg tebrek n yiḍ.
Yidir ageswaḥ, ul-is yebɣa ad d-yesseglef.
Ur yumin ara allen-is, yenwa d targit i yettargu.
D tidett, Lunǧa, d kra n tlemẓit icebḥen aṭas.
Tenjer akk, ad as-tiniḍ d anaẓur i tt-imeslen.
Ma tmuqleḍ-tt akken ilaq, a tt-tafeḍ tebren, am zun si lqaleb i d-teffeɣ.
Allen-is, am igenni war asigna, wwint Yidir di lǧerra-s.
Yidir, yettmeslay d yiman-is am umeslub i yeshetrif, iqqar-as : - Tagi, mačči d tameṭṭut menwala, d tageldunt.
Muqel kan, tebded am wedrar.
Am lebraq, Yidir, tuɣ tmess di tfekka-s, ireq am usafu.
Lunǧa, mi d-tɛedda zdat Yidir, yesxertem-as kra imeslayen ur nettwafham... Maca Lunǧa, am akken tennum txeddem d wid akk tt-id-iqesden, terfed cwiṭ aqerru-s s igenni, tezzi-t deg idis am akken yiwen ur yelli.
Maca, tḥulfa i tmuɣli n Yidir mi d-ters fell-as.
Tḥulfa, am zun akken tekkes-as taqendurt telsa, teggra-d am ijermeḍ, akken tt-id-turew yemma-s.
Ayagi yerwi-tt, Lunǧa teɛreq-as ula d tikli si leḥya.
Tesraḥ tiktiwin-nni ur neḥdiq itezzin deg wallaɣ n Yidir.
- Amek, tarcimt am ta tezdeɣ aɣlad nekk werǧin tt-walaɣ? i yeshetrif am zun akken itezzem deg iman-is netta yerwan amenṭer segmi ara yali wass.
Ɣas akken mačči aṭas-aya segmi d-tewweḍ aɣlad maca Lunǧa, qqaren-d fell-as tewɛer yid-s teywalt... am tewrirt, ansi as-tekkiḍ d asawen.
Ayagi, Yidir ur t-yeẓri yara.
Netta, tamuɣli-s tezga tenteḍ di Lunǧa armi tekker a d-tezzi deg yiwet teɣmert, tebren-d ɣer deffir, tmuqel-d Yidir, mlalent wallen-nsen azal n tuqna n tiṭ.
Lunǧa, tecmumeḥ-d, ssin akin tecceḍ am waḍu deffir teɣmert n yiwen wexxam ameqran d-teǧǧa Fransa tamḥersant seg teffeɣ.
Acuɣer i d-tmuqel Yidir nettat yennumen tessadar allen-is zdat kra yellan d ilemẓi? Amek i tecmumeḥ nettat yettizwiɣen yal ma tsel awal ẓiden tt-icekren? Ulac dinn ccek, am zun d tazmert n kra i tt-inehren.
Lunǧa, yeqqel-as Yidir am dkir, ijebbed-itt war aciwer.
Din, imaren i tebda tira umezruy n tmacahut icudden Yidir d Lunǧa.
Seg imaren, ur iɛeṭṭel ara, Yidir iserreḥ i yiḍarren-is ileḥḥu ɣef usigna n targit.
Deg webrid-is, allaɣ-is a tent-id-isrusu yiwet yiwet.
Akk ayen iwala, am usaru ifser-iten-id zdat-s.
Dayen, Lunǧa, tezdeɣ allaɣ-is.
Amek tezmer ad tegmu tmacahutt yemɣin am tzeǧǧigt deg wezwu iluɣen n tegrest d wakal iburen n ugudu? Amek ara tedder tmacahutt n tayri d-ilulen am llufan ur negzim di twacult n imarrawen-is, Yidir d Lunǧa? Ahat ad teddu am uɣerrabu deg yill yersen am zzit? Neɣ wissen am yifqir n zzawiya yethewlen seg yeswa asebsi n lkif? Am tzeǧǧigt yemɣin, deg iḍumman ugudu.
Am ugama yedren, yecna umedyaz d asefru.
Am usirem ibedden, ur yettruẓ ur ikennu.
Kker a mmi Ɣas akken mazal tebrek n yiḍ tuɣ akk tizenqatin yeẓlen ta ɣef ta, bḍant tamdint-nni d tiɣemmar, maca yuli wass.
Tamdint-nni, ǧǧan-tt-id imnekcamen yefɣen tehtuta yakk.
Taẓeyt imezdaɣ-is - terfed ayen umi ur tezmir - taẓeyt daɣen n iseggasen, fkan-as udem ikemcen n temɣart yerwan lḥif.
D tidett, di tegrest, yezga yiḍ d aɣezfan.
Itran nennum nettwali-ten di tebrek n yal iḍ uɣen igenni am tfelwit d-yurew unaẓur, deg igenni n wakud-agi, itran fren deffir n weqbar n usigna aberkan yeččuren d aman.
Berra, deg ukud am wa, nnda yekkat s ixsan.
Tagrest aseggas-a teqseḥ, asemmiḍ-is iteqqes.
Aḥlil, aḥlil a winn ur nesɛi cwiṭ n wexxam ideg yezmer ad yeẓẓel iḍarren-is.
Am akken qqaren zik-nni : - winn yesɛan taxjiṭ yaweḍ-itt, ma ulac yeɣz-itt.
Awid kan anda a yeffer wemdan iman-is ɣas ad yili d aẓekka.
Taguni berra tewɛer... Ɣas naddam ijebbed deg-k am tnifift, mi truḥ ad k-teɣder tnafa, ad k-id-yesduqqes ucelyaḍ-nni, am usennan a yentu deg weglim-ik.
Akka, kečč d usemmiḍ d amennuɣ alamma yuli wass.
Ur yelli wefran wis sin i as-qqaṛen wid yennumen d umenṭer.
Deg uraǧu n tafrara, melmi ad d-iḍil yiṭij s tafat-is yeḥman, itekkes usergel i yimi, ssin akin, itetti yiles n wemdan am umeslub ara yettmeslay.
Si lqaɛ n wanu n yiman a d-yali wawal d asefru, yal asefru d tamacahutt iɛeddan ɣef uqerru-yagi yefɣen iberdan.
Akk tiktiwin ttefruruxent... Tucmitin tikwal, tihuskiyin si tama nniḍen, am yiḍ d wass a ttemsetbaɛent, akken a tezzint deg uqecrur-ik yeqquren alamma yuli wass.
Ur ẓriɣ ma d yir targit i yurgaɣ neɣ dreɣ iḍ ger wuḍan n weɣref-iw yessumten lhem-is, netta yerwan araǧu.
Nekk tura, di teswiɛt am ta, ttfaraseɣ tuqna n tiṭ ma rniɣ-tt deg wusu d usummet-is yeḥman.
Maca yewweḍ-d wakud akken a d-kreɣ, ad sfezwiɣ ɣef yiman-iw.
D tiɣri n yemma, selleɣ-as amzun akken tekka-d akin seg ugemmaḍ neɣ tuli-d seg wanu, teqqar-iyi-d s leḥder kan : - Kker a mmi, yuli wass.
Teɣli-yi tduli, tufa-yi-d yemma nnḍeɣ ɣef yiman-iw am inisi ma yekmec iman-is ɣer daxel, qqleɣ d ddabex.
Ay huh! kerfeɣ akk, ufiɣ-d iman-iw d aṣemmaḍ am winn yemmuten.
ẓleɣ dinn am tqejmurt yeqquren, igzem-iyi usemmiḍ.
Dehmeɣ-d afus-iw ɣer deffir, sferfdeɣ, jebdeɣ-d taduli ɣef yiman-iw, uɣaleɣ s iḍes.
Ccah, ufiɣ talwit.
Ggummaɣ a d-kreɣ, lemmer mačči d yemma i d-yuɣalen, tikkelt-agi, thuc-iyi akk, tilli tanekra ulac.
Uǧweɣ-d cwiṭ n tissas, jemɛeɣ ijufar-iw, kkreɣ-d.
Maca nekk, mazal-iyi ṭṭṣeɣ.
Ad ruḥeɣ kan ad ssirdeɣ udem-iw, allen-iw ččurent d tirtaw.
Ḍegreɣ tiṭ-iw ɣer berra, ass yuli tafat ulac, azniq yestewḥac.
Muqleɣ di tebrek n yiḍ, walaɣ deg-s iman-iw am ugudu bu gennur.
D acu lliɣ ttwaliɣ? - Ad uɣaleɣ d agellid ɣef tegduda n bururu s teɣratin n tulawin.
Ayen i iceɣwben allaɣ-iw, d aɛebbuḍ-iw d wayen i yejguglen ɣer-s.
Lemmer tettmečča tmess, ad ssbelɛeɣ akk iṭij, takurt-nni ireqqen.
Si zik, segmi d-ilul wemḍal fell-i, werǧin riɣ tikli n yiḍ.
Maca, ur yeksan yiwen i t-yuɣen.
Swiɣ lqahwa, lsiɣ abalṭu, refdeɣ aggrab-iw qellaɣ... 