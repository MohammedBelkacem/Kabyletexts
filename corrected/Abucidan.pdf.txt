ASNEMMER 
I wid i d-yefkan afus n tallelt i wakken ad yili udlis-agi gar yifassen-nwen (nkent).
I wid i d-inejren abrid i wakken ad tidir tutlayt akked yidles-nneɣ.
I yimaziɣen anda ma llan.
 
I KEČČ A MMI Isegmi 
Mi ara k-waliɣ s liser 
Ad mmagreɣ assen 
S lferḥ ttaddreɣ-d 
Isem-ik ɛzizen 
Nniɣ ffudeɣ-d 
Isegmi-w yeffeɣ-d 
Ssawleɣ ssuffɣeɣ-d 
Asirem-iw yejba-d 
Ttaruɣ ttruɣ 
S yimeṭṭi n lferḥ 
S yimeṭṭi ssuzuneɣ 
Lferḥ-iw wicqa 
Mi iyi-teddreḍ 
Leɛtab ur iyi-yecqi 
Netta i iyi-t-id-yefkan 
Unzeɣ-as ass-a 

TAZWART 
idles i d-werten Imaziɣen kesben sɣur yimezwura-nsen di leqrun yezrin. Annect-a yewweḍ-d  ɣer tizi n wass-a s wayen i wumi neqqar timawit.

Imi tasuta tettaǧǧa-tt-id i tayeḍ, d nnuba-nneɣ tewweḍ-aɣ-d ass-a, meɛna aql-aɣ deg yiwet n tallit anda yessefk ɣef yal yiwen ad yaru ayen i wumi yezmer i wakken ad nessemnaɛ idles akked tɣerma-nneɣ.

D wagi i d agerruj i aɣ-d-ǧǧan lejdud-nneɣ, yewwi-d fell-aɣ ad t-id-nekkes i tatut aya s tira n tmedyazt, n timucuha, n yinzan, n tedyanin, n teqsiḍin, akked wungalen…atg.

D annect-agi i yeǧǧan amedyaz-nneɣ icemmer i yiɣallen-is s tebɣest, ad yeqdec ɣef tutlayt-is akked yidles-is.

Ammud-agi n yisefra ur d-yusi ara kan akka s tɣimit imi amedyaz-agi mačči d yiwen n wugur neɣ d sin i d-yemmuger ama deg tira neɣ deg useqɛed neɣ deg wayen nniḍen, maca afud n Ḥusin d laman yumen s wayen ixeddem yessaweḍ-it ass-agi s iswi-ines, akken qqaren : yeffeɣ leɛtab ɣer tafat.

Abuciḍan
 
Ḥusin Lawes d yiwen n umedyaz gar yimedyazen n tmurt n leqbayel, maca netta seg wid ibennun isefra-s s unadi deg wawalen iqburen i d-yessekfal, i d-ileqqeḍ ɣur yimɣaren akked taddart-is Agni Furru di temnaḍt n At Tudert di tɣiwant n At Wasif. 
Ad tafem deg wammud n yisefra Abuciḍan ayen icudden ɣer tmeddurt, iḥulfan, tnaṣlit akked wayen icuban s aya.

temɣarin n Sliman Lacmuṭ

Abuciḍan 
TEƔJEJ 
Ttwaliɣ deg-k tezwi ṣṣura 
Ala aɣjaj i d-yeqqimen 
Ini-iyi-d d acu-t waya 
Tbaneḍ seg wid iḥeznen 
Ḍegger iɣeblan akinna 
Tsefḍeḍ imeṭṭawen
Kemm tenniḍ-d nekk sliɣ 
S usefru ad am-n-rreɣ 
S arebbi ad am-n-ɣliɣ 
Aggad Rebbi ad kem-ɣiḍeɣ 
Ma tḥulfaḍ fell-am i rɣiɣ 
Seg wasmi akken i kem-sneɣ
Ur d-ssendaf di lǧerḥ-iw 
A tinna i ɣef caḍeɣ 
Ur as-ttkemmil i wul-iw 
I tenɣiḍ mi kem-mmugreɣ 
Yewwet iɣisi di tayri-w 
Yeggra-iyi-d kan ad meǧǧdeɣ
Asefru ɣezzif meqqer 
Mačči d ayen ara m-d-ḥkuɣ 
Di temẓi i teṭṭef temɣer 
Limmer d yiwet ad as-cfuɣ 
A tinna icuban lefnar 
Abbuh tagnit-iw tluɣ 
 
TAYRI YULWAN 
Ur as-qqar weḥd-m i telliḍ 
Aql-iyi yid-m d amwanes 
Ẓriɣ-kem ur teẓriḍ 
Tayri deg-i mi tfareṣ 
Nekk mačči am wiyaḍ 
Laḥmala-w mačči s yiles
Mkul mi ara n-ruḥeɣ ɣur-m 
Ad iyi-d-tqableḍ s teḍsa 
Teqqareḍ-iyi-d mreḥba kcem 
Nekni mačči n wass-a 
Ferḥeɣ mi telliḍ d kemm 
Ḥezneɣ ɣef tayri mi tulwa
Ẓriɣ-kem ad tedduqqseḍ 
Mi ara m-d-ɣreɣ kra n yisefra 
Ẓriɣ deg-i ad twehmeḍ 
Ad d-tiniḍ d acu-t waya 
Meɛna ini-d amek ara nesfeḍ 
Tayri yuran di twenza
ASDUQQES 
Tesduqqseḍ-iyi-d 
Mi akkenni i d-tsawleḍ 
Tesmektaḍ-iyi-d 
Asmi akenni i iyi-tcewḍeḍ 
Ttxilem ini-iyi-d 
Ma mazal-ikem ad tḥemmleḍ
Ḥareɣ melmi ara yali wass 
I wakken ad kem-mlileɣ 
A tinna ifazen ɣef tullas 
I iyi-yeǧǧan ffudeɣ 
D allen-im icuban rrṣaṣ 
I iyi-iɣeḍlen mi meẓẓiyeɣ
Ay alxir ass-a ad kem-ẓreɣ 
Ad d-nemmekti ussan-nni 
Wid-nni i iyi-yeǧǧan uḍneɣ 
Kemm ur iyi-d-tefhimeḍ ass-nni 
Ula ɣas tura meqqreɣ 
Mazal ccwami n tayri
ARAǦU N LEXYAL 
Zgiɣ zdat uxxam-im 
Ttraǧuɣ ad d-tḍilleḍ 
Sawaleɣ s yisem-im 
Nwiɣ ad d-tesleḍ 
Ad iyi-tesseḥluḍ s ṣṣut-im 
Mi akken ɣur-i ad d-tneṭqeḍ
Acḥal ḥnin ṣṣut-im 
D ddwa i wul ma ixaq 
Ɣas akken s uxxam-im 
Mazal tayri ɣur-i treqq 
Limmer ufiɣ s idis-im 
Ara ttiliɣ mebla lfiraq
Ddwa umeslub d tikli 
Akkenni yid-i teḍra 
Sneɣdeɣ amkan-nni 
Winna akken i deg nettɣimi 
Kemm leɛmer d-tuẓiḍ ɣur-i 
Am wakken ur nemlal ara
Ayagi akk d lexyalat 
Ssefraɣ kan ayen ttḥulfuɣ 
Qqareɣ-as kan limmer ahat 
Ad tfehmeḍ ayen akka ttruɣ 
Ad am-buddeɣ rrbeḥ tafat 
Seg wul zeddigen ad am-tt-hduɣ
URƔU 
Sserɣeɣ ula d afus-iw 
Ar ass-a ur iyi-d-tefhimeḍ 
Ldiɣ-am tawwurt n wul-iw 
Imiren i t-tessendafeḍ 
Ḥaruq yezga deg yidammen-iw 
Ayɣer akka i iyi-tḥerqeḍ
Isem-im yezga ɣur-i 
A ṣṣifa i iyi-yesgujlen 
Err-iyi tabarda ɣef yiri 
Ttif kemm tinn nniḍen 
Aḥeqq uḍan n llyali 
Leɛmer i iyi-qqnent wallen
S asirem teqqneɣ lebɣi 
Ar ass-agi ur t-wwiḍeɣ 
Limara-m tekbel-iyi 
Ilaq ɣur-s ad anzeɣ 
Ḥader ad as-tiniḍ dayenni 
Ɣer lǧiha-m nekk ad beddleɣ
A ṣṣifa-nni i ɣef ffudeɣ 
I ḥemmlaɣ si temẓi-inu 
Ldi-iyi-d tawwurt ad n-kecmeɣ 
Ili-iyi d ddwa n ḥellu 
Ssaramaɣ ad kem-ɣiḍeɣ 
Yessexnunes-iyi zzwaǧ-inu
TIDET N LAYAS 
Ferḥeɣ mi akken i iyi-d-tenniḍ 
Ḥemmleɣ-k seg wul s tidet 
Ḥulfaɣ mi akken i teẓẓiḍ 
Lebɣi-m yegla-d s twerdet 
Fell-am ur ffireɣ teẓriḍ 
Lesrar-iw a taɛelǧet
Sɛant lhiba wallen-im 
Yis-sent i tessefcaleḍ 
Tayri deg-i tettdeqqim 
Ttdubuɣ kemm tḥedreḍ 
Yezga fell-i umeččim 
Di ṣṣura-w tezdaɣ tesmeḍ
Ɣas akka tezdeɣ tessmeḍ 
Mi d-tneṭqeḍ ad dduqqseɣ 
D asfel ɣas ad iyi-tennḍeḍ 
Awi-d kan ad kem-sferḥeɣ 
Tayri-m tennsex di lkaɣeḍ 
Di ssmex mazal ad neɣleɣ
 
RRIƔ-TT S UL-IW 
Rriɣ-tt s ul-iw 
Ḥemmleɣ-tt d ayen kan 
Mliɣ-as lesrar-iw 
Ttɣimiɣ yid-s yal amkan 
Ttḥebbiɣ-tt s idis-iw 
Neɛdel am sin yiḍudan
Tessuzun deg-i trennu 
Mi akkenni i as-fkiɣ laman 
Am llufan s ububru 
Di dduḥ mi akken t-ǧǧan 
Umneɣ-tt mi iyi-tefka aseḍsu 
Ziɣen d taḍsa n wuglan
Yiwen wass neqqim akkenni 
Seddaw n uxxam nettnecraḥ 
Assen ixulef ussan-nni 
Telsa-d llebsa tecbeḥ 
Taẓult d lǧuz ɣef yimi 
Tettfeǧǧiǧ am lmeṣbaḥ
Muqleɣ deg-s tbeddel 
Mačči am ussan-nni iɛeddan 
Tikwal akka ad tembiwel 
Nniɣ-as d acu i tt-id-yebdan 
Mi as-hedreɣ dinn ad tsahel 
Ḥulfaɣ kra dinn yella
Ayen akk d-lḥiɣ yid-s 
Yessufeɣ-iyi tirga mxalfa 
Aqcic tebɣa ad t-teḥwes 
Mi tt-steqsaɣ tenna-d ala 
Azekka-nni tesseɣreṣ 
Yexḍeb-itt yerna s tuffra
 
UR AS-QQAR SELBEƔ 
Ttxilem ur as-qqar selbeɣ 
Ur wehhem deg yimeṭṭawen-iw 
Ma fell-am ttlejlijeɣ 
Ḥṣu mačči d lebɣi-w 
Ala kemm i ḥemmleɣ 
Seg wasmi d-ldint wallen-iw
Tayri mačči d aqeṣṣer 
Acḥal d yiwen yeɣlin 
Tneǧǧer deg-i am usɣar 
Yis-s i d-ɛaceɣ lesnin 
Akka deg-i teṭṭafar 
Alamma wwḍeɣ timedlin
Ɣas akka ur d-bdireɣ isem-im 
Winna deg wul i iyi-yezdeɣ 
Ṣṣut iteddu akked lexyal-im 
Yal awal mi ara d-yeffeɣ 
Tayri deg-i tettdeqqim 
Ɣas yezgel wayen mennaɣ
 
AGUDU N TAYRI 
Rkaɛɣ deg ugudu n tayri 
Win yellan d dadda ad iyi-d-yekkes 
Rriɣ-tt i lweɛd n uwehhi 
Ɣer tullas ssiẓideɣ iles 
D acawrar tbedd tiddi 
Ttrebbiɣ temɣer-iw ɣur-s
Yal amḍiq deg-s ttɣimaɣ 
Ulac lǧiha i iyi-imenɛen 
Mi d-tɛedda yiwet ad as-cubreɣ 
Afus-iw d tiṭ zgan 
Ma yuǧew-d wassen ferḥeɣ 
Ma ulac seg wid yennuɣnan
Tayri tefka deg-i afus 
Tessuzun deg-i trennu 
Tettcebiḥ deg-i tesslus 
Ul yefreḥ mi t-tezzuru 
Ṣṣura tefka aqerru-s 
Ɣer lfinga mebla akukru
Rkaɛɣ deg ugudu n tayri 
Win yellan d dadda ad iyi-d-yekkes 
Ɣas seg-s cerweɣ tidi 
Ɣas deg-i tezga tfures 
Ur tt-ttaǧǧaɣ ɣas teǧǧa-iyi 
Alamma yuzzaf yiɣes
 
D ACU I iyi-YEWWIN 
D acu i iyi-yewwin ad muqleɣ 
Deg wudem n tinn i iyi-yeǧǧan 
D lǧerḥ kan i d-snedfeɣ 
D wuzu n tayri i iyi-yenɣan 
A nnaɣ a Rebbi ad k-ɣiḍeɣ 
Dawi asirem yulwan
Muqleɣ di tteṣwira sewwqeɣ 
Di lexyal jbiɣ akin 
Ggugmeɣ dinn ur d-nṭiqeɣ 
Ul-iw ixaq dinn meskin 
Cwiṭ akka mi d-uɣaleɣ 
Ufiɣ kkiɣ-d si lesnin
Ur n-ǧǧiɣ yal amḍiq 
Deg wanda akk i deg tt-mlaleɣ 
Di lḥara neɣ deg uzniq 
Mmektaɣ-d akk ayen sɛeddaɣ 
Ɣas dduqqseɣ-d ur iyi-yecfiq 
Wuzu n tayri d-nnumeɣ
 
UR TUKSAN 
Ɣas tehlek yemma-k a mmi 
Ur tt-ttɛanad ur tuksan 
Ur telli akka zik-nni 
A mmi d tiṭ i as-tt-yefkan 
Err-d lwelha-k ɣur-i 
Ur ttru ɣef wayen yuran
A mmi ad k-id-ḥebbiɣ ɣur-i 
Ur ttaggad ur ttru 
Ɣas tiyita tenta deg-i 
Ɣef wudem-ik ad d-aǧweɣ ḥellu 
Ula d nekk tɣaḍ-iyi 
Ur bɣiɣ aya ad as-d-yeḍru
A mmi ma ɛzizet ɣur-k 
Akkenni ula ɣur-i 
Tayri gar-aneɣ tecbek 
Seg wasmi i d-tedda ɣur-i 
Ḥemmleɣ-tt ɣas ma tettwamlek 
Ḥemmleɣ-k ula d keččini
A mmi ur ilaq ad nru 
Mreḥba s tikci n Rebbi 
D netta i ireffden yesrus 
Ɣer-s kan ara nmenni 
Ad tt-icafeɛ ad tt-yesseḥlu 
Ad d-tuɣal am zik-nni


 
TANNUMI 
Tezdeɣ deg-i tannumi 
Ur zmireɣ ad tixxreɣ 
Ɣas ma telliḍ d abruri 
I ṣṣehd n usemmiḍ ad ṣebreɣ 
Ur cligeɣ si tduli 
I iyi-yeǧǧan cewḍeɣ
Uɣal-iyi-d d qeḍran 
Qebleɣ seg-s ad ssisneɣ 
D ilili ma d arẓagan 
Di tyersi ad t-sbelɛeɣ 
Ad qebleɣ ula d ilefḍan 
N tayri fell-i ma ɣman
 
AMATTAR N TAYRI 
Ssutureɣ timmetrit 
Si tayri i zeglen wussan 
Zgiɣ ṣṣbeḥ tameddit 
Ussan akk ɣur-i mcuban 
Cebbaɣ tayri ɣer tbaqit 
Tinna akken yeɣusan
Lwerd n medden mellul 
Nekk lward-iw d abarkan 
Ayen yelhan fell-i yeggul 
Swiɣ-d si temda n qeḍran 
Zgiɣ hedderɣ-as i wul 
Yenna-k d aya ik-yuran
A yul ma teǧǧa-k tayri 
Ur ttazal deffir-s 
S kra n winn yuzlen yeɣli 
Deg ubrid-is yexnunes 
Win ur numin ad yesteqsi 
Kra n wid akk tesseɣres


 
TAREWLA 
Yya-d nekk yid-m ad nɣerreq 
Si taddart-agi ad nsahel 
Nekk yid-m ad nemrafaq 
Ad neṭṭef abrid ad nerwel 
Dayen ur d-yeggri leɛceq 
Gar widak i ɣef nettkel
Kemmini ur tufiḍ lehna 
Teɣliḍ-d d urgaz aṣekran 
Ula d nekk am kemm akka 
Sseblaɛeɣ di qeḍran 
Wissen wi aɣ-d-idɛan aya 
Yal cci iṣaḥ-aɣ-d d arẓagan
 
ERR-IYI D winn I TḤEMMLEḌ 
Err-iyi d winn i tḥemmleḍ 
Ddu-iyi di lebɣi 
Muqleɣ si lǧiha-m teẓmeḍ 
Izad cced i tkersi 
Err leḥsab-im tmeyyzeḍ 
I tayri iɛeddan tilas
Kecmeɣ di terga n yimeṭṭi 
Rennuɣ lemwaǧi i tnexsas 
Zedɣent deg-i nnhati 
Tin iɛeddan tayeḍ ad d-tas 
Yezder lebɣi dayenni 
Iruḥ ur d-yeǧǧi rriqa-s
D acu i iyi-yewwin ad ḥemmleɣ 
Tinna ibeɛden ɣef wallen 
Tilli ass-a ur ttewwiqeɣ 
Deg wayen i iyi-yerẓan ifadden 
Ur ddireɣ ur mmuteɣ 
Si tayri m yiḥeckulen


 
Ay allaɣ kkes-iyi lxiq 
Eǧǧ-iyi ad ssefruɣ yiwen wass 
Di tasa yewet uceqqiq 
Qqleɣ d aqel gar tullas 
Tin tufiḍ fell-i ad tijjiq 
Amzun huddeɣ aɛessas
Yal ass heddreɣ i wul-iw 
Ma yella tinn umi ugiɣ tucciḍt 
Rriɣ ɣer daxel n wul-iw 
Mačči d yiwet neɣ d cwiṭ 
Lehlak i d-yeddan deg yiferr-iw 
Ur iḥellu ma s texriḍt 
Abuciḍan
 
URFAN


 
TUZYINT 
Ur txuṣṣeḍ di ṣṣifa 
Akka deg-m ttwaliɣ 
Sser terniḍ leḥdaqa 
S zzux fell-am ad t-iniɣ 
Deqqer iɣeblan akin 
Ur as-qqar weḥd-m i telliḍ
Tayri ɣer lǧiha-m tcudd 
Ur bɣiɣ ad tennuɣniḍ 
Si daxel n wul i m-tt-ibudd 
Yessaram di lehna ad tiliḍ 
Win yettḥulfun meskin ma iru-d 
Imeṭṭi-s ur yettirid 
Abuciḍan

Abuciḍan
 
ḤEMMEL-IT ƔAS TUGAREḌ-T 
Ḥemmel-it ɣas tugareḍt 
Ili-as d dwa n ḥellu 
D ddnub ma yella tɣeḍleḍ-t 
Yerna ad tawiḍ daɛwessu 
S tmuɣli-m dayen txaḍeḍ-t 
Ajel n yiḍ yezga yettru 
Ḥemmel-it ɣas tugareḍ-t
Seg wul zeddigen ḥemmel-it 
Ur as-ttaǧǧa ad yexnunes 
S ul-im zeddigen err-it 
Ur yufi ḥedd d amwanes 
Yid-s ɛiwed-d talalit 
Yeggra-d ugujil weḥd-s 
Ḥemmel-it ɣas tugareḍ-t
Ḥemmel-it ɣas tugareḍ-t 
Fell-am i yettru yal ass 
Ul-is meskin tceggbeḍ-t 
Ttxilem di lebɣi ddu-as 
Ma isuɣ abbuh tmelkeḍ-t 
Armi tezwiḍ ṣṣur-as 
Ḥemmel-it ɣas tugareḍ-t

Abuciḍan
 
TINNA ḤEMMLEƔ 
A yemma tinna i iyi-yenɣan 
Mačči d menwala 
Am tziri yeḍwan 
Iḍ yettarran ṭṭya 
Anagi yid-i yellan 
D aggur twala
Yemma uggadeɣ ad selbeɣ 
Ad tthummuɣ deg yiberdan 
Mi ara tt-ẓreɣ deg-s muqleɣ 
Ifadden dinn ulwan 
Nnuɣnaɣ neɣ qqimeɣ 
Ala nekk i iḥulfan
Ay awal uffir cfu 
Layas dayen yenneqḍeɛ 
Imi yura deg uqerru 
Si zik tayri d m lefqeɛ 
Ad nerǧu wissen ad neḥlu 
Neɣ ad naɣ abrid s aẓekka

Abuciḍan
 
USSU ASEMMAḌ 
Ay ussu ad ak-ḥkuɣ 
A Rebbi kečč d anagi 
Ɣef usummet acḥal i ruɣ 
Tezga fell-as tilexsi 
Mačči d yiwet ad ak-tt-id-ḥkuɣ 
Ɣef nekk tesgujel tayri
Zgiɣ deg wussu asemmaḍ 
Ɣas akken yid-i tella 
Yal cci yuɣal d azelmaḍ 
Heddreɣ-as leɛmer i d-tesla 
Ma suɣeɣ ur yenfiɛ zzɛaḍ 
Imi ṣṣut yuɣal d anza
D medden ttnecraḥeɣ 
Am wakken acemma ur yelli 
Nekk yid-s ttɣimiɣ 
Ur bɣiɣ taḍsa ad tili 
S tmara i tt-ḥemmleɣ 
A nnaɣ a Rebbi awi-iyi
 
CCBAḤA 
I tcebḥemt ma temlilemt 
Ternamt sser i umkan 
S useḍṣu tettnecraḥemt 
Ɣas ulawen d imuḍan 
Di lesrar tettmimmalemt 
Am temda ijemɛen aman
Kra akka yiwet ad txiq 
Am llufan di dduḥ-is 
Aḥric-is ibeddel amḍiq 
Yessrafeg si gar wallen-is 
Tayeḍ tettawi-d acewwiq 
Ɣef tayri tezgel tudert-is
Di tṣebḥit ta ur tẓer ta 
Tikwal mi ara d-mlilent 
Yal yiwet anda i d-telha 
D leqlil mi ara d temmizgemt 
Ma d azal ma iɛedda 
Am yifrax i tettemsawalemt
D lferḥ-iw mi ara tent-ẓreɣ 
Mi ara d-ɛeddiɣ zdat-sent 
Ula d abrid deg-s furṣeɣ 
Imi ẓriɣ mmiḥmalent 
Limmer ur uggadeɣ a nnaɣ 
Tilli ad nnejmaɛeɣ gar-asent





Abuciḍan
 
Fell-akent aḥuddu aḥunnu 
A tid i ɣef i d-ssefraɣ 
Ma ccḍeɣ dinn laɛfu ad t-ḍelbeɣ 
Ma yella tinn snuɣnaɣ 
Ul yenna-d yettḥulfu 
Tayri-nkent deg-i tezdeɣ



ASAFU 
D acu i iyi-yeǧǧan fell-ak 
Yezga wawal-agi deg yimi-w 
Teqqareḍ-iyi ccafuɛa-k 
Tzehhuḍ-iyi s yiles-im 
Teggra-d tayri temcubbak 
Teẓẓaẓayeḍ deg yiman-im
Tceɛleḍ deg-i times 
Tettedduḍ-iyi di nneqma 
Si lǧiha-m yal cci yekres 
Ma d udem-iw yezga yenqeɛ 
Uggadeɣ ul ad yeḥbes 
Ma yella nkemmel akka




TANINNA 
Tenɣiḍ-iyi a Taninna 
Cfu kemm ad tawiḍ ddnub 
Fell-am tdub ṣṣura 
Deg-i ttnunuten leɛyub 
Uggadeɣ ma tkemmel akka 
Tayri ad tt-yezzuzen lmerɣub
Tenɣiḍ-iyi a Taninna 
Tayri-m tefka deg-i afus 
Di ṣṣura-w tewwet ssaɛqa 
Yeɛreq leḥsab i uyeffus 
Akka i yura di twenza 
Lasmaḥ i zzher amenḥus



Abuciḍan
 
TADWAT 
Tadwat tennɣel 
Ttaruɣ s yidammen isem-im 
Ssmax yezgel 
Yecceḍ yeggul ɣef tayri-im 
Ruḥ dinn muqel 
Ahat tafza dinn teqqim
Dlu ɣer tafza 
Ma yella iciṭew i as-d-yeggran 
Ammar dinn yella 
S kra lebɣi-m i as-d-yezgan 
Tayri am temda 
Tettawi yal d ilefḍan





TAZEGLA N TAYRI 
Tezgel-iyi tayri dayen 
Win yebɣan leḥmala attan ɣer-s 
Imi tayri zeddigen ur telli 
Cqerweɣ s kra dinn yellan 
Ur ttemmiḥeɣ i tkerkas 
Yettarran yal cci d awezɣi 
Abuciḍan





 
TARUẒI 
Efk-iyi azal di tudert 
Mi mmuteɣ winn yebɣan yini 
Ad as-t-rnuɣ i tezmert 
S asirem ad yennerni 
Ur yettarra tajeɣlalt 
I wumi tt-ran tadimt-nni 
Abuciḍan




Abuciḍan
 
TAJMILT-IM 
Ur tettili taggara 
Imi ur tbeddleḍ ara 
Ur am-d-uqiɛ deg wiyaḍ
Leḥmala ad tezger akin 
Tayri ad tidir i lebda 
Ad nɛic di sin di tefsut
Imi telliḍ si zik akka 
Tayri ad tennerni am wakka 
Ur ttru a tameṭṭut





 
GAR YICCER AKKED UKSUM 
Gar yiccer akked uksum d issef 
Yid-s nwulef 
Yedda di tudert n usirem
I wacu ara nesḥissef 
Ɣas ma yella nenzef 
Acelfux ar ɣur-s ad nṣeggem 
Abuciḍan



 
TIDIKELT 
Ssendiɣ tidikelt i unekmus 
I wid yessaǧawen lḥif 
I d-yuɣen si tmara n terbaɛt 
I d-yessenṭeq laẓ si tawant 
Tawant ur nelli d tawant 
Qqim-d a leqnaɛ ad ɣer-k unzaɣ
Xelɛeɣ laxlaɛ deg uẓdi 
D illen ttlen yizerman 
Si tɣerdin teffeɣ tafat 
Yeggra-d wadif allaɣ ay iblis 
Ileḥfa yekfa later 
Am temjunt yemlaq 
Abuciḍan



 
Abuciḍan
 
LBAXT AMENḤUS 
I lbaxt amenḥus lasmaḥ 
I yuran aya di twenza 
I uyeffus leḥsab yeɛreq 
Ssaɛqa tewwet di ṣṣura 
Ajajiḥ deg-s yendeḥ 
Tafrut thegga i lmilaq
Tetlen tafrut dinn teqḍa 
Lmilaq yuɣal s amḍiq-is 
Aksum yuẓẓaf ɣef yiɣes 
Siwa aɣjaj i d-yeqqimen 
Ula d winna ma tkemmel akka 
Ur yettaf ḥedd s idis-is

Abuciḍan
 
TILAS N USFUǦǦAƔ 
Asfuǧǧaɣ iga tilas 
Deg wayla n umaziɣ
Uk ! neɛya
Atmaq icudd-aɣ afus 
Aḍar yezga-d i ṭṭrabeq
Uk ! neɛya
Iṣaḥ-d lǧehd isemlel 
Aɣeggad icuba s ulman
Uk ! neɛya
I nekmumec icifeḍ 
Yeqqejbuber di tesga
Uk ! neɛya
Wissen yiwen wass tifexsa 
Ad fkent aẓar si lḥif
Uk ! neɛya


 
Tikwal qqareɣ-as d nekk 
Neɣ d yiwen am nekk 
Neɣ d nekk ɣer-s icuban
Tikwal qqareɣ-as amek 
Ttarraɣ leḥsab i wamek 
Ttafeɣ-d tmal s asefreɣ
Taswiɛt tecbek 
Teggul deg-i ad iyi-teẓmek 
Di leɛṣir akken ad d-ffɣeɣ
Lbext rriɣ-t di ccek 
Ur d-yeggri wamek 
Di tudert ur ddireɣ 
Abuciḍan
 
AMEK



 
Abuciḍan
 
TAQLALAST 
D lesḍaḥ i d amḍiq-is 
Fell-asen tezga yal-ass 
Tečča dunnit s wallen-is 
Ala rebbi i d aɛessas 
Ur teqqim ur dinn tris 
Awwuh tɛedda tillas
Win twala deg-s temmaɣ 
Ur tesɛa akk lxetyar 
Attan tekcem attan teffaɣ 
Yekkat-tt wugur ɣef umnar 
Lǧen deg-s yezdaɣ 
Teẓẓuɣur-it seg yijifar
Abuciḍan
 
TAZEGLA N LIMIN 
A winn yezgel limin 
D acu i k-yewwin 
S ayen ibeɛden fell-ak 
Tkeccmeḍ di temkeccmin 
Tɛaceḍ s tqulhatin 
Tettarraḍ-d zzerb i wayla-k
Ur ḥwaǧeɣ tamuɣli-k 
Wala lehḍur-ik 
A xir ɣas ruḥ beddel amkan 
Ur lliɣ d tameṭṭut-ik 
Aql-iyi d tizya n yelli-k 
Testeqsiḍ winn i iyi-ilan
Deg uxxam tettwaɛezleḍ 
Ma fell-i tettḍebbireḍ 
A nnaɣ abbuh a lmumnin 
Di lexla i tettmenṭareḍ 
Ula d wid akk i tennumeḍ 
Limmer ufin ur k-ttwalin
D acu ara ak-d-yernu Rebbi 
A winn ur nettetḥi 
Yurad wudem-ik s useɣwen 
Nekk beɛdeɣ am yigenni 
Fell-i ɣas ur ttnadi 
Ay aqjun yesseglafen

 
Abuciḍan
 
ALA REBBI I KEM-YIFEN 
A yemma ɛzizen a yemma 
Ala Rebbi i kem-yifen 
S kra ara sɛuɣ d lebbliya 
D kemm i yettmagaren 
Fell-i teddiḍ i leḥfa 
Tɛefseḍ times s yiḍarren
Kemm tettetteḍ si terẓeg 
S kra ẓiden tefkiḍ-iyi-t 
Temmaleḍ-iyi abrid n tezdeg 
Tettweṣṣiḍ-iyi ɣef nnif n tnaṣlit 
Deg useqqif n ṭṭmana freg 
Awal n yemma-m ḥrez-it
Aḥeqq tinna ṭṭḍeɣ seg-m 
D wayen jgugleɣ deg yidmaren-im 
Aḥeqq arebbi-nni-inem 
I iyi-yedlen s tqendurt-im 
Ay akken yebɣu ḥemmleɣ-kem 
Ur wwiḍeɣ taceṭṭiḍt-im

 
Abuciḍan
 
TIRGET 
Ay ameddakel acqiq 
Ur ttneskaf ur ttru 
Tamettant tga iceqqiq 
Deg wul-ik tenta am usafu 
Rebbi d aḥnin yettreẓẓiq 
Yettazen-d ddwa n ḥellu
Ayen yuran deg unyir 
Ur yezmir ḥedd ad as-yerwel 
Siked muqel ɣer deffir 
Tamettant ma la tzeggel 
Ɣas rẓaget ur nezmir 
Ur ilaq ara ad nejhel
Ɣer Rebbi ad ḍelbeɣ leɛfu 
Seg wul zeddigen ur numis 
Di lǧennet ad yesteɛfu 
Ad yidir deg yijeǧǧigen-is 
Ɣef gma-k ur yelli ukukru 
Ɣas yewwi-t Rebbi d mmi-s



 
Terriḍ tudert-im di lkas 
Tɣaḍ-iyi mi akken tt-walaɣ 
Deg-i teǧǧa-d tinexsas 
Ttɛeddiɣ steqsayeɣ 
Tenniḍ-iyi-d ɣas anef-as 
Ala nekk yid-s i mmeẓreɣ
Yuli-t uɣebbar teqqim 
Tissist terra-d i tili-s 
Tawenza tbeddel-as idis 
Wissen anida i as-teqqim 
Uggadeɣ ur s tettṣeggim 
Ma tkemmel akka tudert-is 
Abuciḍan
 
AGU



 
Abuciḍan
 
ASKECKEC 
Teskeckceḍ di tfekka-w 
Armi as-yuzzaf yiɣes 
Terẓiḍ-iyi tiɣunam 
Yeɛzel wadif dinn weḥd-s 
Yeggra-d ad rǧuɣ nnaw 
Imi tagnit tessules
Tectutureḍ tcelxeḍ amzur 
Teggra-d tmuɣli ɣur-m 
Anef i wul ad yesmiglez 
Tiṭ tedderɣel ɣas tettwali 
D tayri i as-igan akka 
Tunez ɣer-s mebla lebɣi
Abuciḍan
 
UGINT AD MEDLENT WALLEN 
Ugint ad medlent wallen 
Mi akken muqleɣ di ṣṣifa-m 
Ɣef wudem-im yettban leḥzen 
Ur tuklaleḍ ccafuɛa-m 
Asefru fell-am yewzen 
Tɣaḍ-iyi tegzem tasa-w
Ur tesɛiḍ d acu i kem-ixuṣṣen 
A m leɛyun tiberkanin 
Lecfar s lekḥul ṣeggmen 
Timmi terna ccbaḥa i zzin 
Ula d taqemmuct tewzen 
Taɣenjurt ḥudd ay aḥnin
Ma dliɣ s ayen i deg-m d-igran 
Amzur ɣef tayet yeclex 
Udem-im am temduct yeṣfan 
Neɣ lwerd ma dinn yefsex 
Afus ccbaḥa n yiḍudan 
Ur yelli wayen d akellex
Iɣab leɛqel-iw dayen 
Mi muqleɣ di teṣwirt-im 
D nettat i iyi-iwansen 
Iḍ-nni mi ɣur-i i d-teqqim 
Ah limmer ad tdumm akken 
Ad tt-sɛuɣ ad yekfu uxemmim

Abuciḍan
 
TALA N TMUSNI 
Win yebɣan ad yejbu 
Yedlu ɣer tala n tmusni 
Mebla akukru 
Ur yelli wayen d awezɣi 
Lmed dinn rnu 
Tamusni-k ad tennarni
Tala n tmusni 
Tettrebbi igduden 
Urǧin yeɣli 
Abrid-is winn i t-iḍefren 
Telha tdukli 
Mi ara tili gar yigduden
Tawacult yeddren 
A xir n tinn yemmuten 
Aɣerbaz yeṭṭfen 
Ur ulac winn ara t-iɣeḍlen 
Tagmat yedduklen 
Si tala n tmusni i d-tugem
Ayen akk yellan 
Ad tafeḍ di tala-nni 
Zeddigit waman 
Aɣerbal ur yettiffi 
Aman d laman 
Akenni i tga tmusni



 
Abuciḍan
 
GAR-ASENT 
Imru yerɣa 
Tadwat tennɣel 
Teskef tmurt 
Tga iɣisi 
Fɣent tregwa 
Iẓekwan ldin-d
Tsuɣ-d teɣri 
N widen yemmuten 
Nnan aql-aɣ da 
Fell-awen ad naru 
A widen yeddren 
Yettaggaden lmut


 
Tessefrayeḍ ala ɣef uzaglu 
D wayen yettemcabin ɣer-s 
Limmer mačči d netta ur kennu 
Ur nettɛelliq asegres 
Imi s unzel i nteddu 
Ḥemmleɣ mi ara muqleɣ deg-s
Azaglu yesdukulen 
Mačči d azaglu 
Ma nemseɛqal d atmaten 
Seg-neɣ ḥedd ur ireffu 
Nemcarak akk idammen 
Telha tegmat diri-t beṭṭu 
Abuciḍan
 
IƔISI



Abuciḍan
 
AẒEKKA N TAYRI 
Aẓekka-w d kemmini 
Lehlak-iw deg-s yenṭel 
Ihedman i d-yersen fell-i 
Liser seg-s yessenṣal 
Irad waya dayenni 
La ttruɣ ur d-yeggri lettkal
Aẓar icudd ɣer ɣur-m 
Latar yeḥfa ur teẓriḍ 
Yegla s wayla-w yessuddem 
Limara-s teǧǧa asemmiḍ 
Rrebg yeḍḥa-d iṣeggem 
La jebbdeɣ fell-i tettezziḍ



Abuciḍan
 
TIFUKAL 
Tayri-w teffukel 
Mi tt-sumaɣ ad d-tru 
Ur tuḥtam tenṭuṭel 
D ayen ur nferru 
Yeggra-d ujgugel 
Wwiɣ deɛwessu
Yeẓḍ-iyi uɣaref 
Yerẓa-iyi tiɣeswatin 
D ayla-w yeṭṭulef 
Yezger akk akin 
Tagecrart tekref 
Heggit timedlin




Abuciḍan
 
SIDER I WALLEN-IK 
Ur umineɣ ara mi d-tenna 
Ruḥ nekk yid-k dayen 
Baba ur yeqbil ara 
Ɣer lǧiha-w sider i wallen 
Yerna ufiɣ yiwen tura 
Yerna seg wid i k-yifen
Ɣas akken yerfa wul-iw 
Rriɣ ɣer daxel ssusmeɣ 
Akka i yura di lbext-iw 
Ẓidet tament i ssusfeɣ 
D tagi i targit-iw 
N tmenzut-nni ḥemmleɣ


Abuciḍan
 
TIKWAL 
Tikwal wehhmeɣ deg-s 
Qqareɣ-as d acu i tt-yuɣen 
Tikwal tḥemmel ad teḍs 
D nettat i iyi-d-yessenṭaqen 
Tikwal ma rriɣ ɣur-s 
Ad iyi-d-terr s yimeṭṭawen
Wehmeɣ nniɣ-as 
D acu-tt tagi fell-i yesbeɛwiqen 
Qqareɣ-as i wul ttu-tt 
Bɛed-as i sseɛd-is yuḍnen 
Mi ttiɣ ɣer tasa tamcumt 
Sefḍeɣ kan imeṭṭawen
Akka i d liḥala n tmeddurt 
Ur yuksan ḥedd i t-yuɣen 
Ula mi ara d-ffɣeɣ si tewwurt 
Ad tesmeglizeḍ s wallen 
Ur neddir ur iban nemmut 
Ɣef umnar kkaten-aɣ wuguren



 
Abuciḍan
 
TIZELLAF 
Si temjunt n tmes mecḥeɣ 
Mi akken i as-rriɣ azal 
Qebleɣ urɣu n usafu 
Nniɣ wicqa ma ad iyi-tmal 
Cebbaɣ tizellaf ɣer tesmeḍ 
Tafekka tessger
Urɣu yeqqel-iyi d tesmeḍ 
S tawla shetrifeɣ 
Allaɣ yecba s amuḍin 
Ur iyi-d-ifeddu ssmax 
Ay amejjay rreẓ imru 
Tennɣel tedwat



 
Abuciḍan
 
GAR LELWAḤ 
Yal ma ara n-steqsiɣ fell-am 
Ad ara n-afeɣ ulac-ikem 
Tayri teggra-d tettmizlam 
Yettarra-tt-id lluḥ-im 
Uqaɣ di rrebg n tqilla-m 
Aḍu n usirem deg-i iteddem
Ɛaceɣ ḥala s lexyalat 
Am yiḍ am uzal ttarguɣ-kem 
Yal ass qqareɣ-as ahat 
Abrid ɣer-s ad iṣeggem 
Ar ass-a ur d-ufiɣ tifrat 
Teggra-d tayri teqzuzem



 
WISSEN 
Wissen tazegla ma tfat 
Neɣ mazal-iyi ad zegleɣ 
Wissen ma zugla i teswaɛt 
Neɣ ula d tinna ssurfeɣ 
Wissen ma ad iyi-d-tṣaḥ tafat 
Neɣ d ṭṭlam i ɣer ara nnefleɣ
Wissen rrebg n teqlaḍt 
Ma ad d-yass wass ad iyi-iserreḥ 
M ad tezwi tecḍaḍt 
Seg uɣebbar-nni i t-yulin 
Yura wissen di tjemmaɛt 
S lbext-is i t-ttzerriben 
Abuciḍan




 
Abuciḍan
 
TARẒEG 
Sareẓgen-aɣ medden talqimt 
Squnzuyen deg-neɣ rennun 
Aglim yeclabeḍ seg wawal 
Ay afus ḍac tisura 
Teggraḍ-d ay aḍar sahel
Imeɛfan gren tiseqqar 
Ɣef umeɣbun ad tessimsen 
Ad as-ččen ayla-s deg uzal 
Teggra-d tezdeg i wammus 
D ajeǧǧiḍ i igan ajbir




GAR UMQADMU AKKED UMNELTI 
Gar umqadmu akked umnelti 
Acemma ur d-yeggri 
Yezgel uɣanim tudert 
Taqqult tezga-d i uqissi 
Iɣaz uẓekka 
Summet ay amdan akal
Ɣer ɣur-s dinn tarkuḍ 
Ur yelli wayen d awezɣi 
Tardast-ik dayen i ak-d-tḥudd 
Tamdelt wissen ma ad k-id-tṣaḥ 
Ma tkemmel akka 
Deg-s muqel 
Abuciḍan




 
Abuciḍan
 
AQECWAL 
Ay aqecwal bu tẓurin 
D tazart akked uzemmur 
Ttwaliɣ deg-k beddlen-k lesnin 
Yiwen ur ak-yerri amur 
Ussan yelhan ur ak-d-ggrin 
Akka i d taswaɛt m leɣrur
Teḥzen fell-ak tciṭa 
Tettru fell-ak tidelwiwin 
Txaq teḍḥa-d am wakka 
Tuggad ɣef wussan i as-d-yezzin 
Wamma kečč iban tura 
Iruḥ kra yellan dinn



Abuciḍan
 
YAƐREQ YIMRU 
A tasuta i d-iteddun 
Ahaw ssan gerrzet lmil 
I tegnit yeqqejbubren 
Yeɛreq yimru i umedyaz 
I d-yettagmen si zik-nni 
Yeggra-d yesmegliliz
Tamusni ɣur-wen teggra-d 
Yecteḥ unnar i tmuɣli 
Aggur itran d ayla-nwen 
Semsawit tikti 
Awit-aɣ-d ajdid 
Wamma aqdim yemḍel




Abuciḍan
 
ḤILELLUC 
Ḥilelluc yeẓḍa 
Tabuɛendat tezga 
Nekcem amriḍen 
Yenta useḍru 
Tettwandi tqillayt 
Tiremt d tarẓagant
Tessarẓeg tarbat 
Bufraḥ yecḍeb 
Nḍellu timulin 
Neččebiḥ udem 
Akka i d buḍellu 
Ḥaḥ buh nettwarez



 
Abuciḍan
 
TAWATTYA 
Mi ttiɣ fessiɣ 
Tattalt i iyi-yettlen
Mi zziɣ tettiɣ 
Ijekḍan d ilwawaḍen
Beddleɣ idis 
Lḥiɣ s lqis
yeḍḥa-d d agris 
i ɣer ẓẓiẓineɣ


Abuciḍan
 
TUDERT 
I wumi ara yiliɣ ma lliɣ 
Imi lliɣ ayen ara yiliɣ
D aẓar-iw i wumi ara yiliɣ 
Netta yessa-d nekk swiɣ
Ur ttarraɣ zik d ziɣ 
D amkan-iw i deg ttiliɣ
Ẓriɣ ansi i d-fruriɣ 
Ayɣer ara d-iniɣ lliɣ
Imi lliɣ ur ttnadiɣ 
Leɛqel yedder ur iyi-yeffiɣ
I d-sɛeddaɣ fell-as cfiɣ 
Di tkerkas ur ttɛiciɣ



 
Abuciḍan
 
AXLELLI 
Ulac i d-gan lecdud 
Ciḍi yejba lewhi 
Lmizan yeclex 
Yekfa usemnenni 
Iɣisan ceḍben 
Tadalt tefferkekki
Texlelli tegnewt 
Yewqeɛ umizlem 
S yimeṭṭi n yitran 
Yesriddim yiẓri 
Txaq tziri 
Yennuddem waggur



 
Abuciḍan
 
TIMMUƔBENT 
Nɣil ɣer deffir neǧǧa-tt 
Tatut texlef i usirem 
Nezzi ɣer wid yečča wakal 
Yuɣal usiked ɣer zdat 
S tmuɣli nniḍen nmuqel 
Nufa kra ur yelli
Ɣas tejna medden ur teqqis 
Temgarad daɣ taluft 
Wa yuɣ-itt ḥedd ur as-yemmal 
Wayeḍ yetti ibeddel idis 
Yekna i waḍu am tgencuft 
Lewhi i d-yewwi ɣur-s imal


 
Abuciḍan
 
TEMẒI 
Meyez tedduḍ s leɛqel 
Ɣur-m anda tɣelliḍ
Meẓẓiyeḍ
Ɣur-m ad as-tiniḍ dayen 
Ur slufu i lebɣi-m
Meẓẓiyeḍ
Ddu kan ur tteggir 
Ttmuqul tikwal ɣer deffir
Meẓẓiyeḍ
Aṭas i tezha ddunit 
Tejbed-it tallit
Meẓẓiyeḍ

Abuciḍan
 
I LEMRI 
A baba awi-iyi-d izem 
Ṭṭef-iyi-t-id si tmeẓẓuɣt 
Si tala ad as-d-nagem 
Nekk akked ultma tamecṭuḥt 
Baba baba awi-iyi-d izem 
Baba baba ḥemmleɣ mi ara d-yini hemm
Baba ma tḥemmleḍ-iyi 
Awi-iyi-d izem 
Ɣur-neɣ ara yettɣimi 
Nekk akked ultma ad t-nḥemmel 
Baba baba awi-iyi-d izem 
Baba baba ḥemmleɣ mi ara d-yini hemm
Baba baba awi-iyi-d izem 
Ṭṭef-iyi-t-id si teqlaḍt 
Ɣer lḥara mi ara d-yekcem 
Yemma ad as-d-teg tacebbaḍt 
Baba baba awi-iyi-d izem 
Baba baba ḥemmleɣ mi ara d-yini hemm 
Baba baba awi-iyi-d izem 
Win akken ur nneccef 
Amḍiq-is ad as-t-nṣeggem 
Nekk akked ultma ad as-ncucef 
Baba baba awi-iyi-d izem 
Baba baba ḥemmleɣ mi ara d-yini hemm




Abuciḍan
 
LEBƔI N UZAYEḌ 
Ggriɣ-d d yir ssekka 
Win tufiḍ fell-i yettrayi 
Am ujewaq bu sebɛa tefla 
Yal aḍu iṣuḍ deg-i 
D taryent di ccetwa 
Azayeḍ yufa lebɣi
Imi d rray ur sɛiɣ 
S uzemzi i ttgerrizeɣ ussan 
Am ddukan yesɛan uzwiɣ 
Ur as-ǧǧiɣ talat ad d-tban 
Rniɣ ticraḍ akken bɣiɣ 
Ttmecberriqeɣ d ayen kan





TIẒEDT TARẒEG 
Ḥeznen ledwaḥ 
Rrẓen lelwaḥ 
Kulci yebrareḥ 
Nettali ɣef leṣḍaḥ 
Din nceṭṭeḥ 
Yesta uberreḥ 
Leḥzen d lferḥ 
Tamejjunt mceḥ 
Tarẓeg ẓiden 
Abuciḍan





Abuciḍan
 
SSAW
 
Teččam di ccaw 
Tenna-m ssaw 
Yedda uxeclaw 
Di tyersi
Yekfa uqlaw 
Yal cci yuflaw 
Tezzi tuzdaw 
Tuli igenni
Teččam ssaw 
Yulwa wayyaw 
Sendit s andaw 
Ad yennerni




 
Abuciḍan
 
TAKNA N YEMMA 
Sqizzeb neɣ qqim 
I takna n yemma 
Ctaqeɣ alqim 
S tiẓedt akked lehna 
Tizellam d igezzim 
Tettdubu ṣṣura
Ma yelha n yelli-s 
Ma diri-t inu 
Tiẓedt deg yiles-is 
Ma d nekk d qlilu 
Tekkat s yiff-is 
Aḥuddu aḥunnu



 
Abuciḍan
 
TAWAQQDA 
Iberḍi yeqqden 
Ad beddleɣ wayeḍ 
Deg ucbiḥ tettiɣ 
Xuṣṣen yisɣaren 
Rnu-d ay amdan 
I wakken ad clibḍeɣ 
Tesṭixxreḍ isufa 
Limmer ad ten-ssenseɣ
Ucbiḥ neɣ uskir 
Isem-nsen yiwen 
Ma d nekk am ubelluḍ 
I wumi yufeg yiclem 
S kra n tqaɛet ufiɣ 
Deg-s ǧǧellibeɣ 
Nadi ad tafeḍ 
I wacu i wumi lhiɣ



Ur ẓriɣ ma d iḍelli 
Neɣ d azekka iseg i d-kkiɣ 
Ur ẓriɣ ma d azekka 
Neɣ d azekka n uzekka i deg ara yiliɣ 
Ur ẓriɣ ma d tirrugza 
Swayes ttqabaleɣ limin
Ma ggulleɣ ḥenteɣ 
Yettemma ɛeddaɣ tilas 
Ma yella srugzeɣ 
Ḥseb ad iyi-rẓent tuɣmas 
Ma qqimeɣ ṣehleɣ 
Ad iyi-ssimsen s tkerkas 
D amedyaz ad ssuffɣeɣ 
Ma d asfuǧǧeɣ bniɣ fell-as 
Abuciḍan
 
NNBEC



 
Abuciḍan
 
LFIRAQ 
Seg wass i deg nemsefraq 
Ur neẓri ma ilaq 
I d-yeggran siwa leɛweq
Ad iniɣ ur nemtafaq 
Ɣas nettemyectaq 
Ɣef wayen yellan d lḥeqq
Wissen wi as-yefkan ddeq 
Akken ad aɣ-yefreq 
Ahat yiwen wass ad as-nfaq
Ad iban lḥeqq 
Tayri d lehna ad d-tecreq 
Ad nuɣal ur nettemsefraq




Abuciḍan
 
TAƐZIZT-IW 
Nnaɣ a taɛzizt-iw mel-iyi 
D acu yeḍran yid-i 
Tettuɣ ansi-iyi 
Yal mi ara tiliḍ ɣur-i
Nnaɣ a taɛzizt-iw mel-iyi 
Rnu wanes-iyi 
Aha ttxilem ini-iyi 
D acu i d tayri
Nnaɣ a taɛzizt-iw mel-iyi 
Ma tḥemmleḍ-iyi 
Ɣas qerreb-d ɣur-i 
Ur iyi-ttaǧǧa weḥd-i


Mi tt-walaɣ ferḥeɣ 
Mi tt-qerrbeɣ sseḍḥaɣ 
Mi as-heḍreɣ nnecraḥeɣ
Mi truḥ uyseɣ 
Tenna-k ad d-uɣalaɣ 
Fell-ak ur ṣebbreɣ
Ɣas akka beɛdeɣ 
Tteṣwira-k tezga deg wallaɣ 
Fell-ak ur cellaɣ
Ɣas ad sbeɛdeɣ 
Fell-ak ur ttɛeṭṭileɣ 
Ad k-id-uɣaleɣ 
Abuciḍan
 
TIZIRI









